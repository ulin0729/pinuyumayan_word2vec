mudawilr mukuwa muzazangiya
“ inta na trau palru za minatray ’azi ta ziya pakalrang mupatraran mudawilr muzazangi, nanta ikavavaaw mu, iniyan za trima’. ” kema merengay na trau. nu mudawilr ta mukuwa muzazangiya mu, pakasaazu zata inyana’u zata kiningeran.
nu kazu ta i Taiwan mu, ulra na trau pakakawang kana palizing mukuwa muzazangiya, ulra na muitras kana otobay, na zidinsiya mukuwa muzangizangiya. nu kazu ta i Taiwan mu, iturus zata anger mukuwa kanta auwayan.
na ma’izang lra tu ’ami na trau mu, kurelrang kana lepun muitras kana yuranbas(遊覽車) mukuwa muzangiya, i Taiwan sazu na marekamelrimelri na zekalr nantu kinakuwakuwa na kivangavangan, zi mau nantu vinilin na kinaawatrawatranan na eman ziya. nu kazu ta i Taiwan muzazangi mu, salaw ta kalre’ayan, padang ta za saema za paisu mu, kararuwa ta mukuwa. mawmu, milralrang ta za kararuwa ta marepuwalralrang.
kanini na pida ’ami mu, karuwa ta lra mukuwa kivangavanga i Tayliyok(大陸). i Tayliyok mu, na eman ziya ulra nantu kinirekamelriyan. ’azi ta kemaazu parepakuwa kananta ikavaaw, kituluz ta kana tu kakuwayanan nantaw ikavavaaw. ta iya’aw melak izu nantu ’inavayan zi ta asalraw ta ikakuda.
nu mukuwa ta muzazangiya kana salaw munganguwayan na kanatal mu, kamawan ta za mukuwa i rukup kana zekalr; nu mukuwa ta kanna matengetengez na kanatal mu, kamawan za mukuwa ta kana ’aremeremeng kana kakaukaud. salaw ta mare’alav za kuwadakuda ta.
nu sahar ta muiyaiyan muzazangi kana kanatal mu, izu nanta zaziir mu, ta parepauwayaw. ta kaatra’alraw ta inurung, dalikedik ata zazek, semangal ata piniangeran zi merengay kanta niruma’enan mupatraran ta. zi nu mukuwa ta lra muzazangiya mu, nu mena’u ta kana vulay na inudawayan ta sasingaw ta vavalrayay.
nu ulra nu paisu zi ulra nu wari mu, kararuwa u kemuret zanu auwayan muzangizangiya. ini na uwazazangiyan mu, kamawan za takakesiyan. mau izu na temakesi kana rakaz mu, nu pulaludus kanantu tinakakesiyan mukuwa muzazangiya parasan. “ nu temakesikesi lra za sazu za valray, ’azi kamawan za mukuwa ta mwlikapa mena’uwa. ” kema.


sasaleman(padurina’an) za ’aputr
ini na sasaleman(padurina’an) kana ’aputr mau na pakavulavulay i takesiyan zi i ruma’, nintaw nana’uwan za trau. nu temulralre’ay ta mena’u kana sasaleman za ’aputr mu, kamawan za penailrang kana vu’enin. nu purumaratrang ta mu, tu alringaw lra na ’aputr kana tralun. nu maranger ta pakavulay kanantu pini’aputran zi vulay nu mena’u ta, ’azi mawmau puzanum(pu’enay) merevay kana tralun. na marum na sa’az na vira’ ta haretimaw ’ematelr. nu semasever mu, ta puzarukay. nu ta kasazuwaw puzanum(pu’enay zi) nu palavat ta ipuzaruk mu, matupa’ tu rami zi minatray. ta pangetrengetranay ta anger, ’azi ta temaatelak zata inana’u.
ta kalrazamaw na eman ’aputran mu, mi’aputr nu kaseveran, ulra na mi’aputr nu derun, zi ulra na mi’aputr kana wawariwari ziya, ulra na sawariyan nu mi’aputr. ulra na mi’aputr nu semavalr, nu alusu na kadaw(’unin mu), ma’ail lra. nu malrazam ta kana ’aputr nu aidan mu, semalem ta, nu aidan mu, mi’aputr. maruwa marayas mi’aputr i  sasaleman(padurina’an) na ’aputr.
inta na pinuyumayan mu, nu patrepa ta kananta semasaharan, ’azi ta ’a’azi mi’aputr kana ’inupiz. mau izu inta na mawan ziyan mu, nu midare’ za makiteng mu, ’azi malaalup semalem kana vuiyung, kungiya, na lranghi, na tamulamulang, na asap, zi mau na tava, nani nanta ’ina’upiz na ’aputr.
harem na trau nu pararahan mu, tu piangeraw semama’ zatu sasaleman kana ’aputr. ’azi ta maiya’ za merekamelrimeri, maiya’ kana wawariwari mi’aputr. nu vulay ta sinalem na ’aputr, nanta ruma’ nu mena’u ta mu, kamawan za kinaazuwan. nu mena’u ta kana ’aputr nu muvakar mu, semangal ta piniangeran. nu semalem ta za ’aputr mu, malrazam ta zatu ngangadangadan, na marekamelrimelri na sasalem. nu miwari ta mu, ulra ta auwayan pahuahuwa zata urauratr ukaukak.
ulra a kemani a ngai, “nu mena’u ta kanantu sasaleman/padurina’an za ’aputr, nu vulay nu ma’ail mu, malrazam ta kanania na saruma’enan za mareka’iyanava awlra zi marekakuwaatreng.” nu menana’u ta kananta sinalem na ’aputr mu, kaya ta papiya miangera temulre’ay kanini nanta isalem na ’aputr, sayhuwa ta mena’u temulre’ay kana ’aputr.


tu vativatiyan za sizung i Mulivelivek
ini na sizung na kinakuwa mu, tu pinakapazangal za ma’inayan i Mulivelivek a awatr ziya. a sizung mu, kazuwan na trau ’azi malrazam zatu  pauwayan. ulra na mau nu kimatatengez ta , mitazaw ta lima i saynin zi na saya na lima mu, midinikesan za tatala’ ’aziya mavuli’, izu na tatala’ mu, mau na sizung kema. na kemani na viti mu, amelri tu pauwayan za sizung.
tu vativatiyan za sizung mu, ulra ta ma’iza’izangan i Mulivelivek i Senayan kemani tu tinililran “ a awatr ziya mu, salaw semalipez zatu sayhuwan zatu ikakerevat. mau mu, tremakatrakaw mena’u na ma’iza’izangan malrazam mapiya zatu ikakuda. zi kanizu na ’ami mu, kazu a mingadan kani Salrevaw, kerevatr zi halamham a trau. kurelrang muzenan mangayawa, musavakan i zenan mu, intaw na kitranguru’ kana ’alra. muruma’ mu, penalisi, kalrayakayanan i apuapuy paliyus. izu i Salrevaw mu, mahelr lra za kipuwaitrasan zatu ngadan, zi tu dikesay na lipad zi po-po-po- kema menekunekun. halra! mena’u na trau kemuda kema zi marepali’atr, payas kazu a ngai nina rahan, mau nanta ma’inay kanini na ’ami kema merengay. zi kemay kanizu demaway lra za sizung, zi nu ’amiyan palraus muwarak mu, na may’alra marevulavulas semizung. na kerevatr mu, maruwa paliyus kana uwarakan, tu patra’tra’ay puitras atu ngadan. ”
a sizung mu, dinaway za kawi za vanin, tinutrautrau za mudingan. i likuzan kana vanin mu, midadikesan, tinilu’an za zuwaya za tawlriyulr. ina tawlriyulr mu, tinuketuk za vatulrayaw za mulemuled, karuwa sapasa tu ikatatelraw, pinu’utilran za vutulrayaw i paduk. nu semasizung mu, tu pakalretrunaw na tawlriyulr kana vanin, na sayhu semizung mu, kelang- kelang- kema tamuni nu maruni. a awatr ziya na ’azi may’alra mu, ’azi makuwa elra semizunga, kairayan kema. zi nu semizung mu, tu siriyay za trau. ’azi padadikes za vavayan, paka’itu kema.
i Mulivelivek mu, tu valisaw tu kakuwayanan kana pakituvangsar za valalisen. na kituvangsar ziya mu, tu patalramaw karasaasa mavulavulas semizung, ’inavaya malrazam zata kakuwayanan kana awatranan ,’aziya mu’atelr kema. nu piya pavalis tu kiruwan kemirakaz semizung nazu na kituvangsar. tu niruma’enan zi na kazu i palakuwan na trau ziya mu, pulihu patra’tra’ ’emiraw, salaw kasahasahar nu mena’u ta.


paveray(pakaetim)
a aziyu ziya na kakuwayanan kana Pinuyumayan mu, kazuwan na ma’inayan na mukuwa musavaka kana vavayan, zi mukuwa muravaka kana vavayan tu niruma’enan, kamawan kana Payrang na mukuwa musavaka kana vavayan. aramawan na ’azi maresan nanta ikakuda na Yēncumin, nu ma’inayan ta, mukuwa ta kanantu ruma’ zanta ’azin. ta kipiyayaw nanta kezang kemirungetr temulre’ay mena’u ta inusavakan mu, maruwa puitras zata ikatratrau.
na kakuwayanan nu pakaetim(paveray) ta a aziyu ziya kema mu, miya’ ta nu vetriliyan nu ’azi kavangavangan i ’uma, mau nu puwaludus lra na ’ami nu muketrep misama’ za saya vulan, zi palru kana pakavekal kana ’ami nu kazazuwa vulan.
nu uri pakaetim(paveray) pakangaway za muketrep wari, na ma’inayan mu, demawulr kanantu wadadiyan na ma’inayan salrangalrangan makutr kanizu na kiraazuk na eman ziya mukuwa kana vavayan. tu aurungan mu, saya na hung, satravak na ’uma, puran a muketrep pungulran, palizing, kangkang, deruwan, zi mau nantu petrir ziya.
pakalikuzan za muketrep wari mu, na vavayan padang zantu parevelaliyas na kutra na ’avay. mau nantu niruma’enan na vavayan na auwa mateza kanantu ruma’ kana ma’inayan zi auwa ziya kiyatrevunga kanantu pinalakuwanan. zi mau na ma’inayan na kiyatrevung temara. nu piya tremekel mu, tu pilralrangaw matez na ma’inayan mukuwa kanantu ruma’ kana vavayan, muwazuk lra kana vavayan tremekel palru za alusu na kadaw(’unin), na kemay kana ma’inayan zi kana vavayan na vangsaran zi na vulavulayan ziya mu, kemirakaz lra muwarak sa’esungan semasaharan.
kantru na ’aremeng mu, ’azi ziya iyulray kana vavayan na ma’inayan zi mareveliyas i palakuwan iyulray sa’esungan. tu kazazuwa ’esungan mu, mau lra izu na kemezeng puturuma’an na marelrang kanazu mukuwa kana vavayan, zi iyulray lra izu na pinakaetiman na ma’inayan kana vavayan, izu na kemezeng puturuma’an mu, mukuwa penalisiya kanantu temuwamuwan na vavayan. pakalrazam za pinakaetiman(pinaverayan) lra kema, ini na pakaetim(paveray) mu, muludus lra.


tu ’aputr kana Pinuyumayan na ’inupiz
i kani Taiwan na Yēncumin mu, mawmau na Pinuyumayan na pukasa sahar mi’aputr za ’aputr. nu patrepa za kasemangalan zi semasaharan mu, na vavayan lra na ma’inayan lra ’azi’a’azi mi’aputr nu mupatraran. nu mena’u ta mu, salaw kasahasahar zi kavulayan. nu mukasakasa ta lra kana zuma na ’alrayan mu, payas ta malrazam zatu pinadangan zi pinitrauan i iyan, mau a Pinuyumayan naziyu kema. ’alra na kirekamelri nanta pini’aputran pinadangan ziyanay vavulayan maresaresan.
kemay a aidan zi kemirakaz ta mi’aputr nu kakuwa ta mu, uniyan za trau za karuwa malrazam kanini na lremak. kinger ta za ma’iza’izangan nu merarengay mu, ini na pi’a’aputran na kakuwayanan mu, kemay a awatr ziya ninta pinarevuwa’ inta na Pinuyumayan, ’azi ta iturus zi emalruwalru za trau kema.
tu ’inupiz na ’aputr na Pinuyumayan mu, na zazekazekalr ziya mu, ’azi kamaresanan. nu ’ema’upiz mu, miya’ za tu kalre’ayan melak tu kinasaharan na ’aputr zi na vira’ zi na tralun ’emupiz. na Mulivelivek a aidan ziya tu ’ina’upiz na ’aputr mu, mau na lranghi na salriwangwang zi vira’ kana vuyung. tu tratrali nu ’ema’upiz mu, mau na ’arapenaz. na lranghi zi na salriwangwang mu, nintu ka’aputran nu ’ema’upiz, na vuyung mu, nintaw puwatremel za payrang, na ’arapenaz mu, kazu temelriw i zenazenan, zi izu na ’arapenaz nu ma’a’ayil lra mu, salaw ngulringulr tu vali.
tu ’aputr kana vavayan mu, maraupitr. na ma’inayan tu ’a’aputr mu, maraketrivi za saema. mawmu, na ma’inayan nu ’azi ziya kituvangsar mu, nu ’azi ziyan kipu’aputr kani ’ali’etaw i palakuwan mu, ’azi maruwa mi’aputr. nu kituvangsar lra zi tu pu’aputray lra kani ’ali’etaw mu, maruwa  mi’aputr tatena’ lra za vangsaran, maruwa lra kurelrang za trau muwarak.
harem lra mu, marekasaazu lra na ’aputr na sinalem, ulra na mitrepa na tiyam menaniwan za ’aputr. tu ’inupiz mu, marekamelrimelri tu valray, puwapuwa vulay lra. mawmu, muvalivalis ta lra harem, kazuwan na trau na maratrang iturus kananta pauwayan ’emupiz za parasarasanan za ’aputr. trmima’ kana sokka na ’aputr, vira’, zi tatilu’ ’emupiz, ’inavaya ’aziya ta ’emupi’upiz za ’aputr kema. nu auwa ta i dawilr zi ka’ayil na tatena’ na ’aputr, zi mi’aputr ta kana sokka mu, ’inava ziya. nu kazu ta i zekalr nu ’azi adawilr ta inuwazukan mu, ’inava nu mi’aputr ta za tatena’, na ’aputr mu, karuwa ta melriput palihu zata kakuwayanan munayun.


amanan mapur za puran
ini na aapuran na pakumelri na kakuwayanan mu, marayas ta mena’u za maapur za puran i Taiwan makaiyaiyan ziya harem, na payrang lra say na mingkok mu maapur. ’azi lra kamawan a awatr ziya tu inaapur kana Yēncumin. a aziyu ziya na sinalem mu, ’azi pinuwatremelan uniyan za padawak. na nasuk mu, vinatri’ kana sikiw.
harem lra na traker tu putremelay za padawak kana ’uled. nu maapur mu, tu punasukay kana nasuk na hareman. ulra na tu puwayay lra za zemiyar za nasuk, tu puwayay za kurta, ’azi ta malrazam za aeman tu zinawulan kana nasuk. mau na kemani zi muvalis mulremes lra tu pauwayan kananta kakuwayanan, zi amelri nu kanadaman lra ini na kakuwayanan.
halra na melri nu mawmau paka’uze’uzem paka’a’utrus zata walri,  pakakuwaaleng za ’usi, zi mikuwaalengan ta za gang i udung lra. nu saleman na mikuwalengan kana gang i udung mu, karuwa za makawalu na trau na maapur kema merengay na ising. semeneng nu maranger ta marayas daliledik, temaranapawa ta zata pinizazekan! ta ’atelranay pudawilraw ini na aapuran mu, karuwa ta temala’ za gang i udung.
ini na mikakuwayanan za karayasan paka’itrelas za udung zi pakadalikedik ta zazek mu, ulra a pidaya tu ipananadam kana ising:
ta piyalikuzaw ta lima ’azi ta kiyatuluz za aapuran, amanan na puran ta kuwayaw.
na makatelun ziya tu ’ami na trau mu, kemure ta za wari mukuwa kina’uwa kana ising zata udung.
taranapaw za kadalikedikan za udung, nu piya ta ziya mekan ’azi ta melalavat za parekazuwa tuki zi kingisil misaus ’ematimuremure ta za walri.
nu kemirarakaz ta meretra zi ’azi ta kiyaseker maranger ta mapur mu, karuwa ta pakalrang za teluwa na kararuwayan venulas paruveli zanu ’elale’elan paziyazi zata ’areseman i udung:
kingkinger ta za semasenay, merenarenaz ta, venangavang kanta niranger kana puran.
marayasa ta pasenkin za anger za kuwatreng na aapuran.
’emau’au ta za zanum zi ’emele’el ta za tunak, pakasa ta meretra’ za aapuran, uniyana ta za aluzunan i anger.
pakelrazam ta za trau za mukasaya munayuna nanta dalikedikan,
’aziya ta mavangavang za kuwalengan kana gang.


muhamut
kana ’ami’ami ziya nu pukatelu vulan na Pinuyumayan nu piya ziya kanantu tatuhusan lralratuzan kana dawa i ’uma mu, puludus lra kanantu kavangavangan kema, zi semasahar pakasemangal zatu ulepan na vavayan zi merukezang kanini na “ muhamut ” na kakuwayanan.
mawmu, ini na melriput ziya mulrepus kanini na kakuwayanan mu, mawmau na Puyuma zi na Pinaseki na mikakuwayanan ziya kana misa’ur zi na “muhamut”.
nu puludus lra melratuz kana dawa uri maruwadawaday lra nani na sararaipan mu, na ma’inayan i zekalr tu marangeran pakasemangal zatu ulepan kanani na vavayan awlra, zi mukuwa i zenan kitrakera zi pangara ziya za tu kare’a’alriyan paekan kanani na sararaipan na vavayan.
kanizu na wari na vavayan padang zi mi’aputr, mitazaw pinakavulay na ma’iza’izangan salaw kana vavulayan nu mena’u ta. piya penalisi pakalrazam kana temuwamuwan na temararamaw mu, masikasik kemay i palakuwan mukuwa melaka kanantu kinitraker na ma’inayan. tu karadikedikesay na traker zi tu patringtringaw na tawlriyulr. huhuwa! kasahasahar a inulepunan a! huhuhuwa! huy! kema ’emuy’uy pakirev pukezang kana hemiyalrehilr mukuwa i palakuwan. piya mu, kemirakaz lra semenay tremilratrilraw kanizu na ’emaya’ayam na senay, mau lra ini na pusa’ur kananta anger na senay.
ini na kakuwayanan kana palalisiyan za dawa ziya mu, ulra peniya nantu pinutrepa tu pauwayan, ini na muhamut tatena’ tu pauwayan mu, kamawan za hareman kana wari za vavayan (婦女節) kema atu ikapazangal zi pakiyarungetr na Puyuma zi na Pinaski.
harem lra mu, mau na pakuwarelrang ta kana Sēhu (政府) kanantu sinasukun, mena’u ta kanta i Taiwan na karesaesayan na ’alrayan kanantu kinuwazu parevuwa’ za marekamelrimelri za pana’u tu kinazuwan za pakamelri tu kakuwayanan. pakurelrang miya’ za uwasunanan za mitrima’ za wayway, zi pakurelrang kana sepasepad za merevaw a ’inavayan pakumaw, na kadalikdikan, zi mitrima’ za wayway.
ta kurelranganay kana Pinuyumayan kanini na kemay awatr ziyan na marepuwalraalrang murayirayip a sarayipan na anger, ta katatena’aw tremungulr munayun ’aziya mureput nanta pauwayan i Pinuyumayan.


na kiza i Valangaw
a aziyu ziya na Pinuyumayan tu sinasalem na aekanan mu, mau na dawa, kalumayan, vurasi, vu’ir zi uma’i ziya, mau nanta kinavaawan na saruma’enan. kana kurelrang muvalivalis za kakuwayanan mu, ulra lra pinarahan na koba (工廠) na pa’a’esep kana sato (蔗糖). zi na zinekalranan lra mu, kurelrang semalem za tevu, maremitrima’ nu semalem ta za tevu kema. zi i likuzan lra iturus ta ziya kana nokay (農會) semalem za re’a, palru harem kana ulra i kaylioziyo (改良場) na mitrepa semasukun kana sasaleman mu, tu ipatalratalram na mitrepa ziya kema mu, inta i kani Valangaw tu pinidare’an lra zi na wari lra, mau nantu kinarepa’uwa semalem za kiza kema.
kemay kanizu lra na nokay mitrepa semukun kana zazekazekalr za naniwanan zi tratrima’an za kiza. kana kipanadanadam lra kantu pakirungetran za sasaleman mu, kemirakaz lra ra’emetr kikarun zatu sinaleman na kiza. nu semalem ta za kiza mu, purazuk ta, hemisahis ta ziya za tralun, zi putratremel ta ziya, zi nu ’aremeng mu, mukuwa ta ziya puvuwa’a zantu ’aputr, kemasayasaya ta meliputr. salaw kauleulep nani na kiyakarunan. mawmu, nu saya ’ami maruwa ta parepuwan kiyakiza meniwan, kemani kana mitrima’ nani na isalem na kiza. zi maremutrima’ kana zuma na isalem ziya zi maruwa ta paka’inava zata inuvaawan i ruma’. kemazu zi marekakazuwan lra na miuwa’umayan kana kiza. harem na kiza mu, salaw pakamelri kanta i Valangaw, na muwa’uma ziya ta mawan mu, kazuwan lra na semasalem kana kiza. mena’u ta i Valangaw harem mu, marasazusazu na ’uma za kiza.
na pinatulre’ayan kemirungetr na kiza mu, salaw ’eras(u’eras) nu mivuwa’ zi ngulringulr zi tavu’(dalreu) zi pukasa imaran. na patalram ziya mekan kana kiza ’azi’a’azi marengay za “ pauwa ” kema.
kemay kanizu lra tu ikalalihu, mau nu zuwa ziya na muzazangi i Valangaw na trau mu, ’azi’a’azi patalram mekan, zi mau nantu mara’inavanava na kulriyames nanta aurung pakasemangal kanata wadadiyan na kiyatrevung kanat. nu mukuwa mu i Valangaw muzazngiya, ikalalup tremima’ za pidahakuwan za kiza!


muruma’ i zekalr
kurelrang kantu ma’iza’izangan mukuwa kazuwa i Taipei i Sunay. muruma’ zuwa pavilunga. aramawa na ’azi pa’etreng. maranger muvilin i zekalr i Sunay mu, ’azi muwai i temamataw.
tu kiyumalray i temamataw, “ ama, sasede’ mi za tatelraw ’azi mi temakesi harem zi, karuwa ku muruma’ i zekalr? sare’er ku kani imulri na vavayan. kazuwa ku ziya za zuwayaliyusan i zekalr, kirepailranga ku kani imulri na vavayan. ’inava nu kemazu? ” ai kema temuvang i temamataw.
muitras kana mingadan za Puyuma na kisiya muruma’ i Valangaw. salaw semangal i Sunay. semenasenay zi mena’una’u i patraran. tu turuway kani temamataw, “ amanan na pakavangavang kani temu. puwalrangi lra kikarun. atalram menadanadam marengay zanta ngai na Pinuyumayan kimazayar kani temu! ” meredek i ruma’ mu, pavekas mukuwa trempaya kani temutaw. “ mumu muruma’ ku lra! ” kema zi tu kapetraw i temutaw.
uri dadaway za inavuy i temutaw mu, tu pilralrangaw i Sunay mukuwa miya’a za rengas zi za lavilru. tu panadamaw za vulay zi za penauwa za rengas, patulre’ay mena’una’u zi kingkinger i Sunay. “ kemuda zi nu sasingaw na rengas? kemuda zi nu luinaw aku niyarengay? ” kema kiyumalr i temutaw. “ imu, nu maraveliyas ku i Taipei mu, ninku nana’uwan, ninku nadanadaman marengay. ” salaw sadeku kinger i temutaw.
a mau ziya mena’u za demadaway kana inavuy i Sunay. semavesav za rengas; palimi’ za lavilru; mapit za tatilu’; temulutuluz za pametremetr, kurelrarelrang damaway. anu haremaremay kiyumalr; nu haremaremay mu pana’u za tu dinaway. karasenasenay za ipanadam na senay kani temutaw, anu ulra tu kina’ulidan mu, payas kiyumalr kani temutaw zi tu tililray. kurena’u zatu semangalan i mudingan ni Sunay.
parekazuwa vulan tu kinazuwan i zekalr. mukuwa kirepana’uwa za nirumaenan; mukuwa miya’a(maya’a) za ngayzayan(ngizayan); mukuwa kikulanga i ’uma’uma; mukuwa kingera za vativatiyan. sazu lra tu kinalrazam tu kakuwayanan i zekalr. tu paatezanay za email tu sinasing zi tu tinililran, pakelrazam kantu ma’izangan kana wariwari ziya. kasemangalan tu ma’iza’izangan.


likulraw zi na trumay
a likulraw zi a trumay mu, mareka’inavanava a awatr ziya kema. kana saya wari, maretrevung i dadalan. “ ’ali’a! kemuda zi ’azi ta vavulavulay awa? halar(’alra) zi ta tratruriyay ziya ta zazek zi vulaya ta mu! ” kema mazazayar na likulraw zi na trumay.
“ nu kemazu mu, tratruriyay ku ziya ingku! ” kema na likulraw. “ hai(ai) mu! ” kema na trumay. “ palrupe’u nu matra, nu ’azi ku piya mu, ilali’atr! ” tu kuwayaw na likulraw. melak kana marekamelrimelri na tratruri na trumay zi tu tratruriyay kemavulay na likulraw zi “ aruwa lra li’atr! ” tu kuwayaw na likulraw.
meli’atr na likulraw mena’u mu, salaw vulay vangsar tu trinuriyan na trumay. semangal na likulraw zi “ inu lra! ” tu kuwayaw na trumay. “ palrupe’u nu matra! ” tu kuwayaw na trumay zi trematruri mu, maulep na likulraw zi musama’ za saema lra na tratruri. kakuda ziyamaw kema zi, tu tratruriyay(zeliyay) peniya za ’uze’uzem. ’azi lra maruwa na ’uze’uzem na tratruri zi, muvilin i taherang a vulretri’ kemawan(kamawan) za mulikaw mihayahayang na vulan. “ aruwa lra! ” tu kuwayaw zi, meli’atr na trumay mena’u mu, ’uze’uzem peniya zi ’ilremes pakirev.
“ kemuda zi kemani u ’ali’(ali)? salaw u temaraeman kaninku. ” kama na trumay zi, malali’us marepakalrawa. pasekiya ku kana kawi penusar kema na likulraw mu, marasayhu paseki za kawi na trumay. tu aelepaw lra na likulraw. menekun mulresak na likulraw mu, kurelrang mulresak na trumay. tivus madadikes zi tu depdepanay i dare’ na likulraw kana trumay, ’azi pakapusar.
’azi kureseker(kiyaseker) na likulraw zi merengay lra kana trumay “ ’ali’a(Aliya)! pamelri ku kannu, irayan kannu, i likuzan nu mirawa ku mu, kunuwa sama’anay lra mu! ninku iyasungal zaku pamelriyan kannu. ” kema zi maruwaday lra. mena’u ta lra kana likulraw mu, vulivuli’an tu zazek, zi tremiputripu nu kemakawang. kemay kanizu kema, nu maekan za rawa na likulraw mu, ’azi’a’azi semama’ za sapa’ayan za rawa venilin vaveray kana trumay kema atu pauwayan.


vurasi
salaw ku sahar mekan za vurasi. anu demeru i inani mu, tu zawlay za vurasi. nu demaderu za vineraveras(kinaveras), tu zaulay za sinari za vurasi. salaw imaran nu mekan ku. nu tremawulr ku ziya za intrum(inetrum) na vurasi, ku iya’aw(aya’aw) za ulra i iyan. mukuwa ku tremima’a demeru mekan. 
marekamelrimelri na vurasi harem. ulra na zemiyar; ulra na melalratr(malulu’), ulra na vulretri’. ulra na ngarus, ulra na ’amvu. maraimaramaran nu mekan ku kana ’amvu.
adaman mu, zuwa i imulri na ma’inayan kaniyam muwazangiya. penauwa za kare’a’alri mi. “ imuwa! alamu mekana ta! ” kema ku marengay(merengay) zi, mukuwa ku melaka za kaysing zi za ’aratrip. ku patariyanay za maderu i imulri zi, ku pakatrasay za zuwaya za vurasi kana maderu i itras. maziyazi zi tu na’una’uway na vurasi ni imulri. “ iniyan/uniyan mu za veras? ” kema kiyumalr kani inani. maherareher i inani. “ ama! kemuda ziyamaw? ” “ ’azi ku sahar mekan za vurasi. ” kema temuvang i imulri. tu ’aratripaw na vurasi kani inani zi, tu retra’anay kananku kaysing.
venavati lra i imulri “ a makiteng ku ziya. salaw mi kalramalraman. Iniyan(uniyan) mi za paisu tremima’ za veras. nu piya kemangkang zatu vurasi za trau mu, kemay likuzan mi mazuk kana musama’ na vurasi. niyam savesavay zi deruwaw mekan. na musama’ mu, niyam kasapaw pakadawanay/pa’uninanay zi apetraw(epetraw). nu iniyan/uniyan mi za akanen/aekanan mu, mekan mi kana pinakadaw(pina’unin) na kinasap na vurasi. nu dilu’ ta kemuda lra mu, ta pa’iselay melamed. harem lra, nu mena’u ku ziya za dineru na vurasi mu, payas ku paranger zaku kinamakitengan. ”
salaw sazu ku anger kantu vinavatiyan kani imulri. harem lra, ’iyanavayan lra ta kinavaawan i punapunan. nu maranger ta mekan za eman ziya mu, tu payasanay ta tremima’ zata ma’iza’izangan. sazu ta akanen/aekanan harem. nu eman ’azi ta lraman za akanen/aekanan. salaw kuwatreng na kemani na kakuwayanan. kemay harem, ta lramalramanaw a akanen(aekanan), amanan na mipela’(meranaranak) za eman ziya.


talaulepan kana temakakesi
“ tring! tring! ” kema maruni na patringtringan. a katalaulepan lra za sinsi zi za temakakesi harem. kemay i talrevaw mupatraran na temakakesi, salaw vuri’awan.
i kani talrevaw mu, ulra na maekan ziya zatu kenamayan. halra na puwari mekan a semavalr awlra! ulra na menadamadam ziya semenay kana temarapuyuma lra, na temaraminkok lra. ulra na tematililr ziya tu tatililran. halra na ’azi tu pasekazi tu tatililran a daman ziyanay! ulra ziya na maiyup  za vativatiyan. ulra na ’ema’au za zanum i kaziyu i salripi mu!
ulra na makuwa miya’a kani waditaw. kaulraulaya tu rarengayan za eman mu! ulra na makuwa kiputremala kaulra atu nanayan i iyan? ulra na maverelrarelrang. penauwa za kiretrevung kana sinsi zi kikaselru. ulra na mazazikul zi ’azi lra kemianger za kuwadakuda. ulra na masiyas maasiyas merengay ’azi muwai pakinger za trau mu! ulra na mukuwa i watra’iyan. mahelr nu kemakawang.
i kaziyu i renarenazan mu, ulra na melalinay za mali, ma’ara’araw kana mali. aykiya atu saringan a! ulra na melalinay za tu kalalinayan i takesiyan. sazu zi marekamelrimelri na kalalinayan i tekesiyan. ulra na mukulukulung kazu i tralutralun, matemuy a ramram tu kiping.
nu haremaremay mu, kinger ta za kemesikesis, nu haremaremay mu, kinger ta za ’emuy’uy, nu haremaremay mu, kinger ta za laliked, kurena’u atu semangalan kana temakakesi.
i inku mu, marelrang mi zanku ngizayan mukuwa mi mena’uwa za naniyam sinalem i likuzan kana talrevaw. ulra a kulang, a kudumu, a vurasi, niyam auvutraw na temelriw na tralun; niyam ’a’evangaw na maekan kana kulang na ’uled; na tralrevek na kulrang mu, niyam lratuzay. nu eman mu, mukuwa mi mena’uwa za ’aputr. sazu na muvavakar na ’aputr, salaw ngulringulr.
“ tring! tring! ” kema maruni na patriyangetringan. aidaidan
mupiles ini na muketrep pung na katalaulepan kema na temakakesi. na kazu ziya i iyan na temakakesi mu, ’alivusvusan pavekas mukuwa tremepaya zatu talrevaw temakesi.


iatalram za padawak
harem i kani siyakay(社會) sazu na ’emilring za padawak. sazu na ’aremeng na tiyam, na tratrekelan, marayas muvasuk na lavang semasirep kana padawak. ulra a papida na hayyo maranger temulrtulr zantu kadadikayan sayhu, zi maruwaya pakadalikedik kantu zazek kema. zi temalram semirep za padawak, taw kalrazamaw kana kingsas. nu mudulram ziya za padawak zi maranger puelak maziyazi mu, salaw kakuwalengan ini na lremak.
sazu a marekamelrimelri a padawak, paruwalruwanay, Anfuwitaming  Ktaming, Hongzong, Paypan, palingaling za tranguru’ na puwatremel, Tama, Mafuy, Hayloin, zi na zuma lra. nani na padawak inta na trau nu kemirakaz ziyan semirep mu, salaw semangal i anger, matemuy za talrimayan, zi mapapu’ang tu anger. aramawana nu malremes ziya izu na padawak payas apeleng tu anger, iniyan za kezang tu zazek, ’azi maranger kikarun, pakasa semirepa ku za padawak kema. semeneng kemay kanini mahiyan lra.
nani na padawak pakakuwaatreng zantu kakudakuda ziyan za zazek, paruwalruwanay nu tatelraw lra tu sinirepan kana Ktaming ’azi lra pakaseput tu isi’. na pakirev mu, pakakuwaatreng zanta punu’, ’azi mupatezelr tu anger, ’azi pakadikedikes zantu anger venavavutrung. malrazam zzatu kuwatrengan mu, aramawana mara’azi kalre’ayan nu meraretra’ kana tamaku. nu ta paruwalruwanay nu ’azi semirep kana Mafuwi, Hayloing mu, herareheran peniya tu zazek mukerker, merarutreng, pureungeungetr, pureuleule’. semeneng salaw ka’uli’ulid meretra’. pawnung lra na trau mupatraran kemay imengan ’azi pakaretra’. nani na padawak pazazangalan, semeneng kazuwan na semasirep i talikuzakuzan mutrerev tu pinieman i savak, ulra na trematrakaw mutumale’es, mutuuwakasayan.
’azi ta kalre’ayan melak za padawak ikakuwa, ulra i trapingiran kanta. pawnung ulra lra muwasavakan i takesiyan, nani na menaniwan kana padawak ulra na tu pakalranganay kana temakakesi zantu ka’emilringan. tu kezekezengaw pasirep mekan. nu manadam lra mutupakarunan lra, paruveli meniwan kana padawak kanantu lralrang. semeneng amanan na patalram pasevang elra temamaku zatu tamaku, ’emau zatu ’a’awan za trau! kaulra zinawlan za padawak.


menadanadam temarapinuyumayan saruma’enan
kemay kinaaidanan palru harem. na Pinuyumayan mu, salaw murekes tu niruma’enan. nu kazu a kasangalan lra, a kuwatrengan lra kantu niruma’enan mu, payas muwazuk marepuwalraalrang, marepana’una’u zi marepalrazam zatu ikasaruma’enan.
kazu lra a saruma’enan kani zekalr. tu kiyalikuzay kanantu temamayan mu, payas muwazuk tu niruma’enan. zuwa puwalranga kana wawariwari. palru za piya melingez pasekaz zatu palisiyan. kana maretinuwanuwas lra mu, mazayazayar zantu uparaazukan masalr. nu maretrevutrevung ta zanta ma’iza’izangan mu, ma’ulid ta merengay tu ngai za temuwamuwan zi  ma’ulid ta za eman kema kimazayar. ka’inava nu marayas ta muwazuk temakesi zanta piningaiyan kema tu pinazayazayaran. zi kemuret za nu liyusan lima mu, parasan muwazuk menadanadam temarapiningaiyan. kanizu na vulan mu, kemirakaz temakesi nazu na saruma’enan.
karuwa makavetra’an misama’ tu pinitrauan na zuwa kurelranga. nantu sinsi mu, amau tu ma’izangan na sayhu marengay panadam. musavak na sinsi mu, ulra na “ ina sinsi, ’inavayan! ” kema, ulra na “ mumu sinsi, ’inavayan! ” kema, ulra na ma’ulid za aeman kakuwa marengay mu, kurelrang elra “ mumu sinsi, ’inavayan! ” kema. kasahasahar zi kalikeliked nu mena’u ta.
palrivak temarapinuyumayan kiumalr na sinsi za, i eman nu ngadan kema kiyumalr kana sasasasa. na mingadan za tinarapinuyumayan mu, temuvang. kazu a sasa. “ i Minatray ku ngadan ” kema. “ i Minatray nu ngadan? ” tu kuwayaw kana sinsi mu, “ hai ” kema temuvang. vuri’awan nazu na saruma’enan. na sinsi malrazam kanantu temuwamuwan za mingadan kani Pinazay. zi tu pungadanay kani Pinazay. pamelri nu merarengay zantu ngadan izu na alrak.
na sinsi mu, venavati za vativatiyan, zi tu tililray kanantu kemakezeng.  kurelrang kanizu na tililr miyup papiya. nu sayhu lra miyup mu, tu parevulavulasaw paiyup, zi tu kasayasayayaw palrazam zantu pauwayan. nu eman mu, mutukazuwazuwa menadanadam matuvatuvang.
sazu tu ipanadam kana sinsi. na kakuwayanan lra, na kasangalan lra, na lrehiyan lra zi na senay lra. salaw ra’a’emetran menadanadam nazu na saruma’enan. alra masilutr kemuda mu, salaw sadeku tu ma’izai’zangan.


vativatiyan kana ’ayam na tuhuruy zi ngangay
a awatr ziya ulra a mare’azin, mialrak za vavayan za zazuwa, kana saya wari, mukuwa ’emalrupa i temamataw, i tainataw mu, tu pilralrangaw tu lralrak mukuwa kemurutra za vu’ir. meredek i ’uma mu, matrangis za pakirev izu na maramakiteng. i vawtaw na vavayan tu pazekaw ininaw zi tu ’unu’unusaw lra mu, ’azi muwai maziyazi trematratrangis. i vawtaw mu, merengay lra kani tainataw za pasusuyi ziya tu kuwayaw mu, kemurutra ku ziya kana vu’ir zi kuwa pasusuway lra kema i tainataw. tu pazekaw i waditaw zi kemawakawang minin mengarangara za piya kemurutr kana vu’ir i tainataw.
mawmu, izu na taina, piya kemurutr mu, payas mukuwa mukuka kana vu’ir. masalr lra merengay kani tainataw za pasusuwan kani waditaw na savelaw lra. nu haremay lra kema i tainataw. mengangara lra nazu na marewadi ’azi malrazam za sasusu nu aidan i waditaw. i tainataw melak kana inukuk na vu’ir zi muitras kana sina’sa’an za vasikaw na kawi zi mekan intaw sasa. tu pakalrawalrawayaw ’azi tu paekani tu lralrak, tu vulru’ay kanantu kulit na vu’ir. i vawtaw mu, tu azukaw na kulit zi tu kerisanay kana zemeketr i deruwan na kulit na saema na vu’ir zi paekan kani waditaw.
kemuda awlra zi tu vilinaw i ’uma tu lralrak tremakaw muruma’ izu na taina. tu alrak na marama’izang mu, kuwatreng tu anger kana mapalak kantaw i tainataw. kemiangeanger lra za mara’inava nu mutu’ayama mi zi muviivii mi i lingatr kema. marahan zi tu papirisaw tu kiping, tu tilu’anay i zazek taw, na lunain(paeret) na avalr tu parekazuwayaw tu tilu’anay i ’aselr zi tuvinanaw(pipakepakaw). kemazu zi mutu’ayam kana tuhuruy, i waditaw mu, mutu’ayam kana ngangay lra.
muruma’ i temamataw a karawrawuv mu, muvii mudalrep kani temamataw zi pakalrazam za tu kuwatrengan ni tainataw, “ ngangay tuhuruy kinapalakan za trau. ” kema maruni zi muvii piyazenan lra. ’ilremes i temamataw, musavak i ruma’ mu, penauwa za venavi’as za ’enay(zanum) izu na taina. tu erasaw na minasuk na ’enay(zanum) zi tu tapesi’anay kana tu ’azin kana tu ’ilremesan. kis- kis- kema kemesis zi mulisek kana vuwang tu ’azin, “ kui aekanaw nanmu aekanan, kui ’utr’utray nanmu kiruwan. ” kema maselru zi mutu’avungtus lra.


pararahan za ruma’
a aidan ziya, nu maranger ta parahan za ruma’ mu, karuwa sa’ami nu penadang ta. mukuwa ta ziya i zenan miya’a za kawi za taturakan, za vavarata(puwalrepus). nu atrevung ta mu, ta puzungay. zi marepadaulr ta za niruma’enan mukuwa meteka. nu adalrep lra mu, ta kasayasayayaw pakezeng za hung. nu adawilr mu, ta palra’uzanay kana ’enay(zanum). nu vetriliyan mu, makiteng na ’enay(zanum) i zinanuman. zi maruwa ta palra’uz za kawi zi za ’uway.
nu kurikazukazu lra ta pinadang na pararahanan na eman ziya mu, demaulr ta za ma’inayan i zekalr. kipuwalrang ta parahan za ruma’. na vavayan mu, mukuwa kiyalavuna, mukuwa penadanga zatu aekanan zi tratrekelan kana kiyakarun. nu semasa’uv ta lra mu, sazekalran zuwa puwalranga. ulra na trematrekav za vasikaw, ulra na venavetu’ kana lavun, ulra na tematuluz za ’uway, salaw misa’ur na niruma’enan.
piya ta sema’uv mu, meliveng ta kana sinasedesede’an. ulra a kiya’izengan, ulra a sawka, ulra a suru, ulra a kuvaw zi a pupalizingan.
a azu ziya mu, miliveng ta kana tinulikan na vasikaw. na vasikaw mu, ta patre’elray za lavun i makapatraran. likuzan lra mu, tu tra’i kana hung na vekavekal ziya, na tinevtevan na daramiyan. zi na zalekitr na dare’ mu, ta pu’enayay(puzanumay) zi ta inu’aw. ta zeliyanay kana vasikaw na liveng. salaw arekez zi ’azi makaud za ’udalr.
nu pararahan ta za ruma’ mu, amelri tu kezang kana miyaruma’. tu nilimayan tu kezang za sazekalran. nu i eman na pararahan za ruma’ kema ta mu, karadikedikes, karapuwalraalrang na sazekalran. ziyanay zi, nu muwasavak ta za vekalan za ruma’ mu, semasaharan na sazekalran zi maresaur na ma’a’izangan. pakasemangal zi semungal za temuwamuwan.
nu parahan ta za ruma’ harem mu, salaw ta kalre’ayan. ta pakarunay na kosi na mitrepa parahan za ruma’. zi tu parahananay ta za ruma’ za arekez zi za vulay. ta putrima’ay lra za paisu. muasaasalr lra a kakuwayanan harem. salaw ta sare’ez kananta kakuwayanan na pararahanan za ruma’ a aziyu ziya.


tuwap
a awatr ziya na zekalr i Puyuma zi na zekalr kana Amis salaw mareka’inava, maherareher za marekasaema tu tevu kana Amis, kamau na ’avutar na mekan kema. i likuzan lra malrazam za trinakawan za trau. ’alra na ’azi mararesan kantu ’inute’utan kana ’avutar.
kanizu na ’aremeng, tu zinekalranan kana Amis meraung i ’uma. kana parekazuwa ’esungnan mu, mena’u za ’elralriwang musavak kurevavulri kana tevu. nantu ma’inay kana Amis musuvuk mukuwa ’emvanga kana trematrakaw, ’emeva’evang mu, tu ’evangaw a sasa, zi penusar a sasa.
na mu’evang mu, mau i waditaw, salaw semangal nazu na Amis, tu payasaw mimeng kana litrung. nintu lra taraemaemanan kana kazuwan na trau. penusar i vawtaw mu, maresan za kininatrayan i ruma’, pidawariyan ’azi malemu mupatraran, asepelr zatu kinalangutran na lremak. nu ’azi dikadika kemianger za kuwadakudayan venaaw kani waditaw mu, makaud za ’azi lra kasawariyan vaaw.
kemazu zi, melehilehis i zekalr kiyami za kipuwalrangan kana zinekalranan i vawtaw. mukuwa zatu pinamelriyan kanazu na marewadi na trau i zekalr, zi ’azi muwai puwalrang. penauwa mena’u i dalan za puwavii za tuwap na lralrak, payas patuanger marengay “ kemuda zi ’azi ta demaway za ma’izang za tuwap mukuwa venaawa kani wadilri awa? ”
kemazu zi pakunamun demaway za ma’izang za tuwap, tu vetevetay za kameling paliyus na tuwap, melremes za pidawariyan trematrali za tatelraw za trali. piya lra mu, miya’ paliyus za puwaviiyan kana tuwap, tivus atrevung za tengalr i trapingiran kana na zekalr i Puyuma.
tu vulriyaw na tazaw kana tuwap, venali kemay kezet na vali, na tuwap payas muvii piyalingatr, tremepa kana zekalr na Amis. na Amis mu, salaw sahar mena’una’u za tuwap zi mupatraran mapiya. nantu ’uway’uy kanazu paherareher kantu anger kani waditaw. kemazu zi merengay kiyami kana ki’alra’alra za upataranan mena’u. ’azi kiseker na ki’alra’alra zatu ’ise’iselaw kiyami, zi tu pupataranaw pana’u.
mena’u kana tuwap tu pinivalrayan mu, “mau i ivalri na zuwa venaawa kaninku harem!” kema. penauwa na tuwap semilrap piyadare’, i waditaw kuredikes i ludus kana tuwap zi kerelrang muvii. penunang na Amis za “ ini na piyanatrayan na male’es!” keme. ’emeva’evang na Amis mu, tuvulru’ay kana tazaw piyalusu venuli’ kana Amis zi muvaaw lra i waditaw.


likulraw zi na trumay
a likulraw zi a trumay mu, mareka’inavanava a awatr ziya kema. kana saya wari, maretrevung i dadalan. “ ’ali’a! kemuda zi ’azi ta vavulavulay awa? halar(’alra) zi ta tratruriyay ziya ta zazek zi vulaya ta mu! ” kema mazazayar na likulraw zi na trumay.
“ nu kemazu mu, tratruriyay ku ziya ingku! ” kema na likulraw. “ hai(ai) mu! ” kema na trumay. “ palrupe’u nu matra, nu ’azi ku piya mu, ilali’atr! ” tu kuwayaw na likulraw. melak kana marekamelrimelri na tratruri na trumay zi tu tratruriyay kemavulay na likulraw zi “ aruwa lra li’atr! ” tu kuwayaw na likulraw.
meli’atr na likulraw mena’u mu, salaw vulay vangsar tu trinuriyan na trumay. semangal na likulraw zi “ inu lra! ” tu kuwayaw na trumay. “ palrupe’u nu matra! ” tu kuwayaw na trumay zi trematruri mu, maulep na likulraw zi musama’ za saema lra na tratruri. kakuda ziyamaw kema zi, tu tratruriyay(zeliyay) peniya za ’uze’uzem. ’azi lra maruwa na ’uze’uzem na tratruri zi, muvilin i taherang a vulretri’ kemawan(kamawan) za mulikaw mihayahayang na vulan. “ aruwa lra! ” tu kuwayaw zi, meli’atr na trumay mena’u mu, ’uze’uzem peniya zi ’ilremes pakirev.
“ kemuda zi kemani u ’ali’(ali)? salaw u temaraeman kaninku. ” kama na trumay zi, malali’us marepakalrawa. pasekiya ku kana kawi penusar kema na likulraw mu, marasayhu paseki za kawi na trumay. tu aelepaw lra na likulraw. menekun mulresak na likulraw mu, kurelrang mulresak na trumay. tivus madadikes zi tu depdepanay i dare’ na likulraw kana trumay, ’azi pakapusar.
’azi kureseker(kiyaseker) na likulraw zi merengay lra kana trumay “ ’ali’a(Aliya)! pamelri ku kannu, irayan kannu, i likuzan nu mirawa ku mu, kunuwa sama’anay lra mu! ninku iyasungal zaku pamelriyan kannu. ” kema zi maruwaday lra. mena’u ta lra kana likulraw mu, vulivuli’an tu zazek, zi tremiputripu nu kemakawang. kemay kanizu kema, nu maekan za rawa na likulraw mu, ’azi’a’azi semama’ za sapa’ayan za rawa venilin vaveray kana trumay kema atu pauwayan.


renarenazan
muvilin i takesiyan menadanadam semenay tu temuwan ni Sakay. zi mukuwa i takesiyan kitrevunga kantu temuwan. kazu ziya i dadalan mu, kinger lra za semasenay na temakakesi. zi kazu i saninin kana renarenazan mengangara kantu temuwan.
mena’u kana renarenazan mu, kazuwan a trau a merarenaz. ulra na pavavekas, ulra na kemakawang, ulra na trau tu lapusaw tu trukap kemakawang. semasenay ziya na temakakesi zi, mukuwa kurelranga i Sakay za trau za kemakawang.
paranger i Sakay za a temakesi ziya kana palrivak na takesiyan mu, ulra tu renarenazan i takesiyan. mau na traluwalun zi varasarasa’. a azu ziya mu, ’azi pakatrima’ za trukap a trau. ziyanay zi, kazuwan na temakakesi ’azi mitrukap mukuwa i takesiyan. sahar melinalinay kani renarenazan na temakakesi. mukulukulung, marepalrulruy, marevurevu, marevulruvulru’ za mali kani renarenazan. nu ’azi temaranapaw mu, kikalretruv(akelrtruv) zi kuresaremud. amames kurepanana tu sungasungal(tuzu), tu dapadapalr zi tu limalima. aramawan na, ’azi makawud za kalralrazu’an(kalralradu’an) na temakakesi.
nu kazu a mare’ari’ari(ma’ari’ari) pavekas kani takesiyan lra, zi kazu a marepakuwakuwa i zekalr lra mu, temuru na sinsi za aurungan za pitaw zi za kawkaw. tu hisahisay na traluwalun, tu truriyay za ’avu tu pavavekasan. sapene’ za saringan tu zazek kana semaputr zi makutr kana tralun. kurekasa za zinekalranan kikarun na temakakesi. tu pakavulayaw na renarenazan.
paretelun paliyuliyus kemakawang kana renarenazan i Sakay mu, matratrepa nazu na maretemuwan zi makakezeng tu lima zi kemakawang  ziya za parepidan. “nu ta lapusaw nanta trukap kemakawang i kani mu, apelr zi salaw ’inava, uniyan za varasarasa’ za tematusuk kanta dapadapalr. ’azi kemawan kaniyam takesiyan na renarenazan a lralrak mi ziya. a dare’ varasarasa’ tu pavavekasan. nu mukuwa ta pavakasa mu, tu sasu’araw nanta dapalr za varasa’, mawmu trelalivingan tu luvitr kanaata dapalr, ’azi ta makaud za kiyasu’aran.” kema marengay i Sakay.


muruma’ kemay i takesiyan
izu na pakalikuzan na takakesiyan mu, parekipiya mi lra. na aurungan muruma’ na eman ziya mu, niyam epetraw, na vavalrayan lra, na pakalrazam kana ma’izangan na valray ’azi ta malaalup murung muruma’ mu, ’azi ta kikaselru. nanta patavuwan ta urungaw muruma’ melrisaw. nu ’azi mu, nu ’emanan lralrisaw ta lra kanizu na patavuwan na ’angliw zi kikaselru ta kana sinsi.
muruma’ ta kemay i takesiyan mu, ulra na trau na auwa i pusipan(補習班). ulra na mukuwa i ancinpan(安親班) venavalraya kanantu vavalrayan zi mengangara kanantu ma’izangan za zuwa melaka kanintaw lra. nu kurelrang ku kana vutawke(輔導課) i takesiyan mu, merengay i inani “nu kemay u i takesiyan mu, kadika muruma’ puwalralrang mapit kana traker na vira’” kema. meredek ku i ruma’ mu, ulra ku vavalrayan. piya ku venavalray mu, ku pana’uwanay kani inani zi tu vavalrayay tu ngadan i itras kananku vinavalrayan. payas ku mapit kana traker, ’emtriv ku kana traker kemay pata tuki palru za ’aremeng nu pituwa tuki. nanta inuvalesan ’azi ta pakaelak za saleman paisu, kakuwalengan nu kietan ta za paisu! nu ’aremeng lra zi piya lra demuru mevel kana keraraviyan i inani, zi karaurauras ta lra zananta lima zi, mukuwa ta keraviya. piya mi lra keravi mu, iyanguwayan ku menimun kana ulra ziya aku takakesiyan iyanguwayan vavatiyan pazazayaran i takesiyan nu ’emanan.
nu uniyan za traker za aapitan mu, melrisaw ku zaku patravuwan zi venase’ ku kanangku kakiping(kakavang). midap ku i patraran zi ku parazukaw nazu na ’a’atelr na tralun na eman ziya, ku luvukaw, zi ku ’atelranay i itras kana maelak za rimekan na palizing. semulev ku kana trarangtrang lra na kipikiping/kavakavang, zi ku paresenesenengaw tremekip. nu kemay ku i takesiyan mu, mavangavang ku zi uniyan ku za wari kivangavang, mawmu, sazu ku ninadaman kanini na kiyakarunan za ta kudakudayaw kikarun mu, mutulre’ay. merengay i inani “amanan na mawmau sayhu temakesi kamawan kana vuresuk(書蠹) kana valray, nu trau ta mu, ta kasayhuwaw na eman ziya.”


nanta piningaiyan
nanta ngai muvilin pidaya lra kuzulr ’ami, iniyan ta lra za kuwarelrangan za kemay a aidan kazu lra, ulra a papida na mitinakesiyan mitrepa kana ngai na trau, tu pakiruwalruwanay kani punapunan peniya “mau na i kezet na lratar na ngai za nirekudayan.” i punapunan harem mawmau sasaya marapinu’ivat kana kanatal ziyan na lratar na piningayan. nantu inuvakaran na dare’ mu, palavat kanantu inutralatralawan na cikiw za parekazuwa, zi i Taiwan mu, nantaw rakaz kana ngai makaiyaiyan ziya na lratar.
na Pinuyumayan ara saya ’inalra’alrayan mu, ’alra na zakalr maresenenganengan. kemay i ’ami mu, i Mulivelivek, mulauz i Puyuma, muzaya mu, i Kasavakan, mukezet mu, i Katratripulr. na pinningayan i Pinuyumayan, muravak kana ngai za Ulivelivek, Puyuma, Kasavakan, Katratripulr marekapat.
na ngai za Yēncumin, iniyan za tatililran a mau ziya, nitaw vinavati kana ma’a’izangan tremungulr za saya tralitraliyan. makalrang za manueman ’ami vulan tu sasupay za are’etran kakuwalengan. a parepuwan matengetengez na ’emaraw kana Taiwan na Dipung mu, tu pukasayaw
pakituluz kanantu ipanadam tu hungti. parengay temaradipung. zuwa i Taiwan na mingkok mu, tu palremesaw na trau i Taiwan tu piningaiyan.
a Pinuyumayan mu, mau na salaw vulay na ’alrayan, sayhu semenay malikasaw. tu sepadanay za semangalan za saharan kana tratrautrau ziyan. maravulavulay tu ikatratrau. kiyalriman kaninta na Pinuyumayan, sahara ta zanta piningaiyan, ta kipiyayaw ta anger menadanadam. marayasa ta marengay zanta ngai, nu makaud ta za pamelri ta merengay nu eman , zi ’azi mutuktuk nu marengay ta mu, nu marayas ta ziyan mararengay, nu aidan kana saya wari, kararuwa ta atrevung pareveliyas zantu ngai za temuwamuwan! zi madadikes kanantu anger na tinavawan kana temuwamuwan, kimazazayar kananta ma’iza’izangan… kanini na demaway kana eman ziya  na Demaway mu, uri kiyarungetr mena’u kanta masalr!  na Pinuyumayan pakirungetri! na Yēncumin pakirungetri!


malrazam ta zatu ika’iyanava kaninta
nu ulra ziya a trau zuwa veraya kaniyam zatu isalem na kulang, na aekanan na vuwa’, i inani mu, marengay kanazu za “ malrazam ku zanmu ’inavayan kaniyam! ” nazu na wadadiyan na zuwa mateza kana kulang, aekanan na vuwa’ mukalrazam atu semangalan. na yubing nu zuwa mateza za tigami, kinger ku kani inani merengay za “ lrayuwan! ” tu kuwayaw izu na yubing, kemazu semangal na yubing.
kanta wayway peniya mu, kemazuwa ta malrazam zantu ika’iyanava kanta milrayuwana ta. uniyan za kemazu za kipuavuavut kiveraveray za eman ziya za trau.
nanta ma’izangan kemay a makiteng ta ziya, tu vaawaw ta paka’izang, melremes za manueman zantu ulepan, zi nu kuwaleng ta mu, tu vangavangan kaninta mu, ’azi lra alralrupe’. nu dalikedik ta mu, nanta ma’izangan atra’alr lra tu piniangeran. nanta ma’iza’izangan kemirungetr kanta ’azi temaraulep ’azi mapapalak. nantu lramanan ’inavayan kaninta maraasavak za lrevk maraatras za zenan.
kemay kana yuciyēng (幼稚園), palru kana kuwocung (國中), kanini na muketrep ’amiyan mu, kazuwan na sinsi na pangetrengetr panadam kaninta. na sinsi mu, tu paresanaw ta zantu alrak kemalraman mianger kaninta, inta lra mu, kemay kana uniyan ta za kinalrazam za emaeman, mau na marukezang ta lra zi dalikedik ta zi sayhu ta lra za eman ziya. kemawan ta lra kana ma’izang ta lra zi sazu ta kinasayhu mianger. inta mu, kuwaazu ta mianger zata sasungalan kana sinsi za sakuwazazu ’ami tu pinatakesiyan kaninta.
mena’u ta kana sinbung mu, i kaziyu i Siriya (敘利亞) na kanatal mu, matengangetengez zi mavuraw kiruwaday lra kanatu kanatal, zi uniyan lra za ruma’ tu kaazuwan. mianger ku mu, inta na kazu kani Taiwan mu, ’azi ta mavangavang za ta aekanan za ta kakiping, zi mutulre’ay ta ikavaaw kemania mu, malrazam ta zatu ika’iyanava kaninta na sēvu (政府).
marenger ta kaninta mapiyapiya ulra ta anger za malrazama ta zatu
ika’iyanava na trau kaninta, sasungal ta kanazu kanini na kinasa’amiyan tu pinulivunan pinuwalrangan mena’u kaninta nazu na kazuwazuwan na ’azi ta malrazam kanatu ngadan nazu na trau ziya.


patavangan i lrevek
i “ Rarungaw ” nu mekan kakaukaud salaw sazu. nu kasavelawan temariyakaud venavetra’, “ muwavatri’ a ruma’! muwavatri’ a rum a’! ” kema. nu mukuwa ’emevuta mapiya kana apuy, i intaw semulikuz, tu paretelunay puudung tu ’avay za trau! na zinekalranan salaw nana i tranguru’ kantaw.
tu angeraw za trau treme’etre’ kana ketrivi na kawi piyanatray kantaw, aramawa na ma’izang tu kezang maresan za hung, na kawi tu sangalraw mukuwa i zekalr, pana’una’u zatu kezangan za salaw ma’izang.
kemazu zi tu vavetra’aw i Rarungaw, kay ta i Sanasan pa’alrupa taw kuwayaw mu, kurelrang mukuwa.
a mau ziya, i Sanasan zi Taiwan maridalrep, kazu a saya kayakay dinaway za vasikaw, maruwa kemakawang mukuwa.
a pa’alrupa mu, tu patrelikulikuwanay maresenenganengan tu pusaray intaw zuwa i Taiwan, zi tu rivasaw na kayakay. ’inava lra tu anger kanazu iniyan(uniyan) lra i Rarungau i zekalr kema.
i Rarungaw mu, kazu i Snasan mulaliyuliyus i lratar maaya’(maiya’) zatu lralrang. marulrazam za tu pusaray mapiya. na kayakay iniyan(uniyan), ’azi lra maruwa muruma’, ’ilremes zi maulep, savelaw, kemayan i rakaz za kawi alrupe’.
matiya’ za ulra a saya ma’izang a vulraw marenagy kantaw, “ Rarungaw wa! kana ’a’ami’ami alamu i ngaydiran(ngidiran) kana lrevek paekanay ku za ’avay, zi kanuwa pazekaw muruma’. ” i intaw masenkin zatu kinalripe’an. mena’u mu, tatena’ i ngaydiran(ngidiran) kana lrevek kazu a ma’zing a vulraw temiya’uti’ung.
’azi lra milingaw za emaeman payas muitras kana vulraw demikes i likuzan kurelrang kana vulraw.
meredek kana usasavakan i Hinangki (卑南溪). marengay na vulraw, “ piangeru ika’azi miturus zanta ngai! sa’ami paekan i lrevek, sunan za ’avay parasan. anu patavang u zi venavariw venalenan ziya mu, ’azi penauwa nannu ipaekan. ”
i Rarungaw muvalis za ’inava a trau, zi kana ’ami ziya mu, patavang. nu makuwa intaw paekana i lrevek, kurelrang na zinekalranan mukuwa! mutrungulr palru harem ini na palisiyan i Pinuyumayan.


trinapa(inalri) na dawa
na trinapa(inalri) na dawa, kemay a awatr ziya mu, mau na kinakuwakuwa za pakaarekez za zazek kema.
kana kurelrang muvalivalis za kakuwayanan, na trau lra mu, marekamianger lra za taranapawan kanantu zazek za aekanan, zi marekakazuwan lra na misaharan miya’ za kaliwlran na aekanan kanantu dineru kana Yēncumin(palrivak ’atrayan).
nantu dinadaway na inaekan kana Yēncumin mu, paruiturus kana haremanan tu kinasahar na liwlran zi inasalr ziya pakavulavulay meliput. meredek kana wanglu(網路) zi na menaniwan ziya mu, marekakazuwan lra na pakarun tremima’, zi marekamingadan lra.
na kaazu i zekalr ziya na dawdawan mu, maresahar kana tinareawatr tu liwlran. nu patrepa kana kavangavangan zi nu kasaharan mu, demru zatu pinakaimaran na marekamelrimelri na tinareawatr na aekanan. ulra na vurasi, kinaveras, inavuy, ’inalizi, zi na dawa ziya. nani na daderuwan mu, maresazu na kemay i tralun, ulra na sinalem i zekalr na ’azi pinuwayan za puwatremel.
na miaalrak na vavayan i zekalr mu, nanta temuwamuwan ziya malrazam za kemuda pakamiisi zatu susu, patalratalram zatu paekanan, mawmau izu na trinapa(inalri) na mara’inavanava kema. zi palru harem mu, mawmau ini na trinapa(inalri) uniyan ziya za tiyam za menaniwan. marekamelri kana zuma na dawa nu demaderu ta kana trinapa(inalr). nu piya ta mare’ani pakadaw(pa’unin) mutulre’ay lra marum na dawa. ta palranglrangany, irikaw, trinaanaw temuveras. piya ta mu, ta ringringaw na veras za parumuvatri’ zi ta puzanumay/pu’enayay demeru lra. nu demaderu ta, ta zaulay zananta kinasahar na zazaul. meringring ta lra za pakangulringulr za lramlram, puwa ta lra za zanum(’enay) pare’uri kana lramlram zi veras zi linungun na ’alum demeru. nu kikarun ta kanini na trinapa(inalri) mu, salaw pazangal. semenenga lra mau nantu kinsahar kana zinekalranan na aekanan, “ nantu  liwlran mu, pasalaw za imaran kani punapunan ” kema.


’azi muwalretra na sawalayan, ’azi malralremes na uri ka’evut na lrawlraw
pakangawayan za enem pulu’ ’ami marengay na rahan i Samtay za inuasaasalran na Tamalrakaw, marayas muelep za kuwatrengan. a marevuwavuwa’ ziyan a trau mu, kazu a sa’alrayan kaazu za tremekipan i kani i kezet, ’azi malrazalrazam za marekasaaema nantu suwan zi alrak. mena’u a dawdawan kana ma’izang na unan kemakezeng kana suwan muwasavak kana vuwang na kawi. marehelr na zinekalranan mukuwa mu, kazu lra i savak kana kawi, zi makaud lra ikaazu kanizu na dare’.
marengay nantu ayawan i Pukiringan “ kuwatreng nu kazukazu ta i kani. muasalra ta! ” nani na sa’atrayan mu, mukuwa kazuwa i Taidengel kana danaw. kazu i kazu mu, pa’alre’alr kana vavuy na trau na suwan mutatani kana danaw. mena’u za tremekipan a dare’ mu, muasaasalr meredek i Talramakaw na kinakuwa na zekalr kana Rukay. tu kiyatrevungaw nanina Tamalrakaw, kiumalr nantu ayawan i Taruso “ kemay i iyan mu, makuwa mu i iyan? ” temuvang i Pukiringan “ maiya’ mi za niyam kaazuwan za dare’, ’azi mi malrazam za ulra mu kaazu ikani, irayan, maw mi na trau a “ Tamalrakaw ”. kinger i Taruso mu, lraman i iyan awlra zi marengay “ kikazu lra i kani! marepukasaya ta lra! ” marengay i Pukuringan “ ai mu! nu ’azi mu kararasak kaniyam, kazuwa mi lra i kani ”.
iniyan za marayas ’inava a wari. kana saya wari, mena’u i Taruso za marekakazuwan tu pinitrawan, iyaniyan za uwa’umayan lra, zi marengay kani Pukiringan “ ali! ’azi ku maranger za semaninin kanmu, aramawana makiteng lra nanta uwa’umayan. ika’iyalremes kaninku! uwa i trekipan iya’ zanmu uwa’umayan mu! ” panuwanun na Tamalrakaw melavat i Taruma’ mu, kazu na Liyakavung. maranger kurekasa kanazu, aramawana, ’azi semangal na Liyakavung, tu taremaemanaw zi mu’ami kazu i Vavay zi i Aliuhaw, iyaniyan za zanum, zi muasalr mukuwa i Sanunung kazuwa.
zazuwa mi semulretra za katizulran kema na Liyakavung zi tu sulretray muvatri’ sazekalran. iniyan lra za kuwadakuda zi mu’ami’ami mukuwa kazuwa i Arasulray, zi i Kandadas, marengay lra na ayawan “ na musama’ sawalayan ’azi muwalretra, uri ka’a’evut na lrawlraw ’azi malralremes. ” kinger na zinekalranan tu ngai kana ayawan, marepuwalralrang musa’ur parahan zantu ruma’ zekalr a Tamalrakaw.


pakaulrepan pakasemangal melratuzan
nu kalratuzan za dawa mu, nintu kavangavangan za Pinuyumayan i zakalr na vavayan. maruni na terukuk makerap kanantu tawlriyulr melehis mukuwa i palakuwan. muparazuk lra mapapiya na vavayan, venavati ziyan nantu ma’izang na vavayan za kuwadakudayan mukuwa kana lralratuzan na ’uma. kazu ta i ’uma mawmau a zanum nanta ’a’auwan, iniyan za maderu ’azi ta kara’alri. na pa’auw kanta za zanum maw na maralrakan. mungsalra ta ziyan ’azi ta lra temalaulep palru za parekipiya ta kanizu na sa’umayan zi auwa ta ziyan kana saya na ’uma melratuza palru za ’araremeng.
matikezir na ma’izang na vavayan mu, muayar i likuzan na zuma, ’emuyu’uy “ huy! huy! huy! ” paretelun, puitras i tarawiri na lima demikes kana tawlriyulr, i tarawalran na lima demikes kana hahaw. patringtring parasan na ma’izang mu, pakurelrang kemelawang hemilrhilr pavekas. mapapiya mukuwa kanantu lralratuzan na ’uma. iyanguwayan zemulrutr kana lralratuzan na dawa za tralun, zi hemushus venulru’ piyaitras kana tralun, ’emiraw mapiya zi masalasalaw melratuz kana dawa na vavayan. kazu i likuzan nantu ma’izang menana’u kani eman na tremakaw mekan za eman, awlra ma’ulid melratuz ’azi mukirungetr na nilratuzan, kuwatreng nantu nilratuzan, tu salrpitay intaw.
kazu na maralrakan pa’auw za zanum. temateha na ma’izang, melralratuz zi semasenay kana ’aya’ayam, ta ziyan likulikupaw, ta ziyan litrulitrungaw, ta ziyan pakunamunay, ta ziyan pakuihilray, ini na lralratuzan. muwaruma’ lra muparazuk i dadalan, kazu na ma’izang i ngawayan patringtring kana tawlriyulr hemilrhilr muruma’. muwazuk i palakuwan i patraran pakaulep pakasemangal kana saraipan semenay, kemukuk na katerukukan, patrungtrung lra na katrapelruwan, mudaulr na karaipan, marazuk lra na kasaraipan. mukuwa mi za kavungan za kasa’uran, mukuwa mi za kavutrungan. marazuk mi lra saraipan, mulitrung mi lra i kadalanan, muayar mi lra i kadalanan, merede mi lra i ka’umayan, mena’u mi za ka’umayan, mungesalr mi lra na saraipan, ma’ulid mi za kavavi’asan, muramawan za wa’umayan.


ta epetraw sazu na pinizuwa mu, ’azi maresan za kazu i zazek a saya kinasayhuwan
a aidan ziyan mu, kazu a sasa a muwa’uma a trau, muramawan zantu alrak na zazuwa malrazama zantu pazangalan na kinasayhuwan, zi paranger saya za kuwadakudayan, zi tu pakarunay nazu na zazuwa pauwa kikawiya. izu na dawadawan na muwa’uma meretra’ i itras kana etu za zuwaya luvuk za paisu. merengay kana alrak, “ karaesa luvuk inmu kana paisu, uwa trima’ saya za suzip kikawi! ” karaesa luvuk za paisu nazu na zazuwa na alrak, zi masikasi. na marama’izang na alrak kazu i dadalan mu, kemianger kemurekuret marengay, “ metek za kawi kemuda kana kaulepan, mara’inava nu elakaw ini na paisu mukuwa tremima’a za kawi za trau. na trinama’an parasaazu kana kinikawi, pawnung marasemamangal ziya i ama ”. na marama’iznagh na alrak kema mianger zi, payas marepiles pikazekalran makawang mukuwa.
izu na maramakiteng na alrak mu, kemazu makawang pizenazenan na dalan, meredek i kawikawi mu, tremima’ saya za suzip kana ’ema’alrup na trau, palimi’ sarakazan ketrivi za kawi, pakiyarungetr metek. matemuy za saringan tu zazek, tivutivus mureve’ izu na kawi. kemazu zi, tu papisa’aw kemakiteng na kawi kemasaesa za puwarevu lra. na pukazuwa na alrak taw sangalraw i ’iyav na kawi, kemakawang muruma’.
meredek i ruma na pukazuwa na alrak mu, mena’u kani vawtaw za mikawi za sapalizingan, taw epetraw lra i puwakawiyan kurena’u nantu samangalan. kazu matikezir i trapingiran, zi intaw mu, mawmau pidaya vetu’ nantu kinikawi. na dawadawan na muwa’uma mu, mungawayan zuwa, pakasemangal zantu ulepan nazu, aramawana ’azi merengay za emaeman.
dika zi, melavat lra za sayavulan, na kawi i puwakawiyan mukipiya lra. izu na muwa’uma na temamayan masalr ziyan pazuwa i ngawayan kantaw alrak, merengay, “ uwa ziyan inmu kikawi masalr! aramawana ’azi ku vaveray kanmu karaesa luvuk za paisu tratrima’ za suzip ” .
kinger na marama’izang na alrak, mavangavang zi merengay, “ iniyan ku za sauzip kuwadakuda ku metek kana kawi? ” na dawadawan na muwa’uma mu, papuanger kana lralrak, “ kurena’uwan za kemuda lra sazuwan na kawi, i talikuzakuzan lra mu, ukiyapiya. mara’inava nu kazu a saya suzip, karuwa ta zaiyan payas kikawi nu iniyan lra na kawi. nu kazu a saya kinasayhuwan mu, maresan kanini na suzip a ”.


tu panadamaw ku ni inani za vavase’an
lralruwat mi iniyam na saruma’enan, nu saliyusan lra mu, sazu na kipikiping na pinavalis na vavase’an. kana saya wari, merengay i inani kanku za ma’izang u lra zi karuwa u lra menadanadam za vavase’an kana kipikiping, kanu panadamaw nu kasede’an kema. kana kasede’an piya mi kenamu mu, elaku na vavase’an na kipikiping kema i inani. harem mu, mivavase’an ta za dingki za kikay, kasayhu kana kuwadakudayan pakakawang kana kikay kema i inani. nu venavase’ ta mu, ta na’uway inguwayan ziya na kipikiping, kaulra na dika muelak tu pinivalrayan na kiping, nu ulra mu, ’azi ta puwakasa venase’, dadulem kana zuma na kiping, ta senengaw venase’. ulra na kiping ’azi kirepauwa venase’ kana kikay mu, ta senengaw venase’ za lima.
ta puwayanay na kipikiping kana kikay zi sulretray tu dingki, mena’u ta kana kiping za treliving za aripitr zi pakuret ta kana kikay tu vavase’an za kerevat za apelr. mena’u ta tu kakawang kana tuki za tatelraw za lriketr zi puwa ta za penauwa kana savun na vavase’. zi nu kinger ta za maruni na kikay mu, piya lra venase’, zi ta pupatraranaw venayvay pa’unin.
harem mu, ulra na kikay na venavase’ maruwa melranglrang kana vinase’an na kiping, mau mu, meraranak za dingki zi ’azi maresan kana ipa’unin na kiping nu tremaulr ta, salaw ngulringulr tu vali kema i inani. merengay ziya i inani za: na ’azi kirepauwa kana kikay venase’ na kiping mu, ta puwayay za saema za savun zi ta ramesaw kanta lima. nu muelak lra tu lrita’ ta pakatrilraway kana ’enay zi nu ’azi venure’ lra ta pa’uninanay lra, ’azi kakuwalengan.
kiumalr ku kani inani za a aidan ziya uniyan za kikay za venavase’ mu, kemuda ta venase’? kema i inani, a aziyu ziya, ta talimayaw venase’ peniya na kiping. muwa’uma ta zi salaw milritra’ na kiping. mara’inavanava nu mukuwa ta i velelruwan venase’a, mivavase’an ta za varasa’ zi ta pakatrilraway kana muwalra’ud na ’enay mu, dika muelak tu lritra’. salaw ku sahar kurelrang kani temu na vavayan mukuwa i velelruwan venase’a a makiteng ku ziya. halra na a aziyu na velelruwan trilraw tu ’enay zi sazu a vulraw; rina’; kakiyas. mau mu, milritra’ lra na velelruwan haram, ’azi ta karuwa mukuwa venase’a kema i inani.


na inavuy i Pinuyumayan
ini na inavuy na kinakuwa mu, nintaw aekanan za Pinuyumayan a marapazangazangal na akanen, zi pakamelri ulringulr nantu vali a dinaderu. ulra a zuma na zekalr a “ vinariyaw ”, “ inavuy ” kema, iniyam na Tamalrakaw mu, a inavuy kema mi, i Tamalarakaw nu karawakan zi ’amiyan mu, nu penalalisi zi nu ’amiyan kazu a semasaharan, mawmau ini na inavuy na ’avay nanta akanen. a Tamalrakaw a aidan ziyan mu, nu meredek na ’amiyan, karawakan penalisi pituwa wariyan, ’azi ta ’a’azi kurelrang mapiya kana kakudayan ziyan kemani na wariyan. ’ema’avay kana inavuy, ’alra nu kemakuda i palakuwan na zinekalranan mu, mavangavang za kiyakarunan i zekalr. iniyan za wari mekan zi mekan kanini na inavuy na ’avay pu’av za tiyalr. na pametratremetr kana inavuy nu melaliputr mu, ulra na zuma tu pametremetray za unip, radis, saytaw, kusay. ulra na zuma tu pametremetray za ’alum na lriyung. na kemani mu maraimaramaran ulringulr. nu demadaway kana inavuy ’azi’a’azi miturus zantu kuret na laliputran. semavesav kana rengas, lavilru zi trava’i na puran ta sasilra’aw vetatevet kana niliputr na ’avay.
ta pazeremanay ziyan na ziketran sa’esungan zi ta ilangaw temu’emu, iavak i luvuk tu eretraw temenges, ta tre’etre’aw temeres tu zanum vaketratr na ’emu. kemazu zi ta ramesaw na ’emu, ta puzanumay za saema minu’ palru za mazekezeketr zalrekitr. kinakeret kemakitekiteng, ta ledeledaw dilrapilrapi’, pinametremetran kana nilungun na ’alum, unip, kusay tu kakepelaw. ta liputraw kana lavilru zi kana rengas peniya, ta avakaw kana lranseng demeru. karuwa parekazuwa tuki, zi ta pakalritekaw lra mu, maruwa ta lra mekan. a ’avay za Pinuyumayan sazu nu kemata mu, mawmau ini na inavuy na marapazangazangal nantu trima’, imaran zi ulringulr, na maw ziyan mekan na lavang mu, purengalangalay. uwa! imaran! imaran! imaran! puitras za ’atrngalran. imaran! imaran! imaran! kema. mawmu, nu maekan u, puekalu nantu vira’ na rengas! tu vira’ kana lavilru mu, ipuwaelaki! maruwa ta mekan kana vira’ na lavilru, nu sazu ta inekan na inavuy mu, ’azi merevak ta tiyalr.


mukuwa muzangiya i Vutrulr
sahar pangasip i amalri, maranger mukuwa atralrama i Vutrulr pangsip. kurelrang ku kani amalri mukuwa muzangiya. temuru i inani za tarapaw nu pangasip mu kema. tu puitrasaw mi ni inani mukuwa kana uwaitrasan kana sudang. salaw ’inava na wari, na lingatr zi na lrevek mu trangiya tu pinivalrayan. kana lrevek mu, nu eman mena’u ta kana vulraw menekun piya itras zi muvii padawilr. kiumalr ku kani amalri za kemuda zi muwavii? purekaud kana sudang, nu ’azi mu, mau na marama’izang na vulraw na venerelrang zi penapusar kema i amalri.
meredek mi i Vutrulr mu, kivulas mi za utubay kana tawki kananiyam kiyuulrayan, mukuwa miya’a za pangangasipan. makadalan mu, mena’u ta kana marekamelrimelri na varasa’ i ngidiran kana lrevek, zi salaw trilraw tu lreve, mena’u ta kana vulraw na mulrangulranguy, salaw vulay tu zenan.
piya mi keravi mu, mukuwa mi kana pangangasipan, kemirakaz pangsip i amalri. uniyan ku za kakudayan zi mi’izeng ku kana danapan piyaitras mena’u kana lingatr mu, pakamelri lra sazu a vitu’en. kiumalr ku kani amalri za kemuda kana sazu na vitu’en i Vutulr? mau na salraw ’inava na aengazan i Vutulr, uniyan za koba za melritra’ zi saema a tinghuy, kurena’u na vitu’en kema i amalri.
kazuwa wari mu, mukuwa ku mena’uwa taw zekalr kana Yami. mena’u ku kana ruma’ na awatranan mu, kazu makalusu kana dare’ zi maraatras za saema tu sa’uv kana dare’. kiumalr ku za vangsaran za kemuda zi alalusuwan nani na ruma’? halra na salaw ma’izang a variw zi valiyan nu vetriliyan, nu pinarahan i makatras kana dare’ mu, ’azi pakatala’ za variw zi aretrizan kema. salaw mitranguru’ tu temuwamuwan awa kema ku merangeranger.
i ngidiran kana lrevek, mena’u ku kantu tamina a salaw vulay. maranger ku mudalrep mena’u, kazu a dawdawan temaraminkok venavina, iuwadalrep kana “ tatala ” kama. kemuda ziya mau ku kuwayaw mu, merengay lra za: penauwa kana vulan na kiyavulraw mi kana “ alibangbang ” zi, palisi nu mudalrep mu kema. ziyanay zi nu mukuwa ta i sizumayan mu, ’inava nu takalrazamaw tu kakuwayanan za trau kema ku meranger. mau mu, kalriketriyan lra na wari, sazu ziya na ’azi inuwayan, maranger ku mukuwa ziya masalr nu miwari ku.


tinakesiyan i palakuwan
nu vangsaran ta lra, na muaavak i anger ta tinakesiyan i palakuwan mu, mau izu na “pangetrengetr ta kikarun kananta kiyakarunan, ’azi ta muwaringiz kantu ngai za trau.” kema. malrazam ta papaya kanini na pauwayan. nu ’inava nu kinikarunan mu, ulra ziya na pasasala’ masiri, zi nu kuwatreng lra nu kinikarunan mu, ulra ziya na paka’inava kema.
semeneng ta takesiyaw ta zazek zi ta turuwaw ta kakuwayanan, ta kingeray ta piniangeran, ta pukezangay ta anger. amanan mutani kanantu sine’eran za trau. amanan maranger kema’inava zatrau zi mukuwa ’eminavaya kana trau, i likuzan lra mu, mutukuwatreng lra ta pinitrauwan zi piniangeran.
ai kemazu mu, nu eman kinger ta za ngai i ngidrlan mu, ’azika’azi muhinghing ta piniangeran di kareduwaduwaya ta lra. di cemakacakaw ta lra kikarun, madalram ta pamelri di adi ta maluwa ’emcev da piniangeran mu, likudan lra kadu ta lra ma’ulid kumudaya. pakaaludun data anger.
kanini na kinadamanan ’amiyan kemay kana valisen palru kituvangsar ta tinakesiyan mu, sayhu ta melamed zata ulepan, zi ’uringetr ta piniangeran. aymu, nu eman maranger ta ziya iturus za zuma za trau.
kana inuverukan kani palakuwan, nu patrepa ku za kina’ulidan mu, nantu tinaturuwan kana ma’izangan mu, kemawan kazu i tralingalinga mararengay za “ta talrimayaw nanta anger kikarun, ta pusanininaw tu pasala’an za ngai kana trau. ta pakalrawalrawayaw na semasiri na ngai.”
nani mu, mau na kinavalisenan ziya zi palru kana mutuvangsaran i palakuwan na anger kana tinakesiyan!
semeneng nanta temuwamuwan tu pinarevuwa’ ini na patakesiyan mu, mau lra nanta puwalrepusan. ini na pananadaman mu, amelri nu kemay udung niyarengay lra. natu pinatakesiyan mu, karuwa musavak i angeanger kema, tu marangeran pukatatena’ za temakesi na lralrak mu, mikinuretan zatu kakuwayanan i palakuwan.
na iturus kipatakesi zi patezelr tu piniangeran mu, kipulihu zi muitraitras puludus tu tinakesiyan. izu na ’azi karuwa puludus mu, mau na ’azi miwai kipatakesi zi piyamelri tu piniangeran. tu pasavungaw za ’azi karuwa kipulihu kema. izu na nadanadaman kana dadawayan lra na uwa’umayan lra zi na pararawa lra mu, mukuwa kantu ra’emetran menadanadam karuwa lra kemirungetr kantu ruma’ kema.


paruwalruwan za ’emapapiyar
kanizu na saya wari, i Yēsu mupatraran kemay kana ruma’ i savak. ulra kazuwan a lepun a trau mukuwa kantaw i kazu. i intaw mara’inava lra nu muitras kana tamina kemayan, na kazuwan na trau matikezir i ngaydiran kana lrevek mapapiya.
i intaw lra mu, pimanayaw paruwalruwan marengay kanazu za sazu za lremak, marengay: na’uwi a, izu na ’emapiyar za ’apiyar mupatraran mukuwa ’emapiyara.
na ’emapiyar mu, ulra na mutani i ngaydiran kana dalan, muvii na ’ayam zuwa tu ekanaw peniya. ulra na mutani kazu kana apana na dare’, kana varasa’ i itras. na dare’ ’azi asavak, payas temelriw, mupana na kadaw, tu kadaway lrangesi lra, zi iniyan za rami mu, payas marum. ulra ziyan na mutani kana su’asu’ar i savakan, ma’izang na su’ar mu, taw lrimutraw kana su’ar lra.
mawmu ulra na mutani kana ’inava na dare’ i svakan, zi mivuwa’ za ulra na sazu za saleman, ulra na sazu za makanemen, ulra na sazu za makatelun. na ulra mitralinga tarekingeri.
nu ieman kinger kana ngai na kanatal zi ’azi malrazam kituluz, zuwa izu na kuwatreng, tu ’araway kanizu na i ’apiyar zantu anger i savakan. ini mau izu na ’apiyar na mutani i “ngaydiran kana dalan”. izu na mutani i itras kana “danapan na varasa’” na ’apiyar mau na kemani na trau; intaw kinger kanini na ngai, payas tu kituluzaw kana semangalan na anger; mawmau kantaw i savakan iniyan za rami zi ’azi maruwa kemasawariyan, anu muramawan kanini na ngai zi muelep za vangavangan awlra za kuwatreng.
na paruwalruwan kana ’emapiyar kana ’apiyar mu, mararengay kanta za, na patezelr nantu anger na trau kinger kana iparuwalru, ’azi ma’ulid malrazam kana pasavak nantu pauwayan i savak, mawmu, matru’a nantu anger na trau, kinger lra mu, ’azi patuwalre’ay malrazam zantu pauwayan.
kana tatena’ na pauwayan, ulra papida a trau maruwa kipukezang, ulra a zuma na trau mu, ’azi masenekin. ulra a zuma na trau muramawan za pinieman kinayanan, ngangadan, zi matemuy lra i anger na alengatran. mararesan zi ’azi maruwa marulrazam kanantu pauwayan na tatena’ na vati.


mupadawak kinatrawan
a hareman kani punapunan matemuy za padawak makaiyaiyan ziyan a pa’a’ilring, mawmau nu ’azi arekez ta nirangeran zi marayas puwapuwayay na ka’elralrepat i anger, muramawan za dalikedika ku kema tu pa’elangan, zi temalram semirep kana padawak. kazuwan na muelep kiatrevung kana kingsas na trau, anu mudulram ziyan kana padawak marenger za meratra’ za padawak mu, aramawana kakuwalengan za marakakuwalengan meretra’ ini na lremak.
nantu resaresan na padawak mu, sazu, nantu pinaresaresanan na kirekamelri nazu. nu maw ziyan atalram semirep kana padawak salaw dalikedik za makasaleman. tu katemuyay za talrimayan a trau, zi muvasuk semangal tu anger. aramawan nu malremes nantu kezang na padawak mu, payas marulrazam za ’azi dalikedik apelr sipeleng tu anger. iniyan za kezang nantu zazek, nu kemakuda za eman ’azi penatezelr.
nantu pakakuwatreng na padawak za zazek salaw ma’izang, pakakuwaatreng zantu iyavavak na zazek, ta paruwalruwanay mu, sawariyan tatelraw na sinirepan kana Ktaming mu, muwadaway za nanayan i aisi’an. ’azi maruwa semeput kana isi’. na marapakirev mu, maruwa pakakuwatreng za singkēc. iniyan za kezang pakasa za anger, muvasuk na mapawpaw mapungaw. pasasevang kinger za eman, ’azi maruwa demikedikes maranger lra za venavutrung i anger.
hareman na padawak muwasavak lra i takesiyan, ulra na trau na menaniwan. pakalrangany zantu semangalan tu anger na temakakesi, pa’ilringay semirep nazu, kemezekezeng pasirep nazu. anu manadam lra mu, tu paverayaw kana zuma na temakakesi. semeneng maw na kemani kemaya ta, nu ieman lra na trau ka’azi’aziyan mukuwa demuluwa patalram kana padawak, zi ipasasevang elra kituluz kana zuma na trau zantu iveray na ’a’auwan na zanum zi na dinaway za padawak na walur, maw nu mutani lra kanini na padawak, tu padawakay na katratrau. iniyan lra za kararuwayan meretra’ venaaw zannu kinatrawan lra. merengaya ku ziyan parasan, iatralram mekan zu padawak!


penauwa nu mena’u manay ta za inaurung na dingwa
a mau ziya mu, na dingwa mu, misalay zi ’azi ta maruwa murung mupatraran, meredek za 1973 ’ami mu, parevuwa’ lra kana kana inaurung na dingwa (soci kakuwa ku lra kana makalusu), izu na pinarevuwa’ na soci a mau ziya mu, ma’izang zi aluzun zi pazangal, mau na mipaysuwan zi na mututiyam na pakatrima’, maruwa murung mupatraran padingwa, tu pungadanay za “ Taketa ” kema i Hongkong a mau ziya na soci.
pakalikuzan lra, marekamakiteng zi ata’alr lra tu dinaway na soci, zi miinavak za marekamelrimelri za pakakudayan. ulra peniya a nu nirangeran za pakakudayan, maruwa ta padingwa; semasing za sasing; semasing za ēga; patigami kana “ email ”; mazayazayar kana “ facebook ” kana “ line ”. maruwa ta kinger za semasenay; mena’u za ēga za sinbung za zuma za marekamelrimelri kana “ youtube ”. maruwa ta venavalray trematruri; venalruk parahan za tuki; miyup za aiyupan. ulra tu “ wangle ”, meresan kana “ tēnnaw ”, maruwa ta tremima’ za kippu; “ sangwang ” miya’ za ta nirangeran malrazam. maruwa ta “ siyacay ” za “ tēntung ” za kivangavangan. ulra a eman ziya kakuwa ta.
salaw kalre’ayan na soci harem, mau na kemazu zi ’azi ta maruwa uniyan za soci harem, ulra na trau tu diksay i lima na soci temezer, ’azi meraretra’. nu muitras za bas; za kisiya, ’azi lra menana’u i iyan. ulra na trau nu kemakakawang mu, menana’u za soci, kisalretrap za palizing, mutavurung kana kali. nu pakakawang za utubay; za palizing mu, menana’u ziya za soci, tivus masalralretrap kana zuma na utubay; palizing, mavuli’ minatray.
ulra na taina nu matrangis tu alrak mu, tu pana’uwaw kivangavang za soci, ’azi ’inava kana makiteng ziya na lralrak nu mena’u za soci, dika kuwatreng tu matra. mau na kemazu zi marekakazuwan na lralrak na mimingani a makiteng ziya. na marama’izang lra tu ’ami nu tematezer mena’u za soci mu, maresan dika kuwatreng tu matra zi minanayan tu ni’en. nu ’aremeng nu alralrupe’ mu, tu ’evutay na lrawlraw(tinghuy) zi mena’uwa ku za soci dika zi alrupe’a kulra kema mu, ’azi lra muwai alrupe’. salaw kalre’ayan nu kema ta za soci mu, ulra atu kuwatrengan a sazu. mara’inava nu malrazam ta za kemudakuda penauwa manay za soci.


lramanan
arusay sayhuwa ku marengay zantu ngai za tratrautrau ziyan zi nantu ngai kana tēnsi, nu iniyan za lramanan, nanku ngai maresan kana tamuni nu maruni na patrungtrungan zi na trartrar.
arusay nu maruwa ku mutupatralritralri venavati, zi patulre’ay malrazam za marekamelrimelri za ka’uli’ulid mu, pawnung asavak na tinakesiyan malrazam za eman ziyan, pawnung ulra a maruwa masalr kana zenan nantu singko, nu iniyan za lramanan, i inku kemazu ’azi kurepaip za eman. arusay nu trahetrahanay nanku pinieman peniya zi puwalranganay kana kalramalraman na trau, anu iniyan za lramanan, i inku kemazu iniyan za ’inavayan kaninku.
na lramanan sawariyan semaseker, zi ulra mikalralaraman. a lramanan, ’azi masasepelr, ’azi mararengay kantaw zantu pauwayan, ’azi mamatras kema’izang, ’azi kemaatra’alr za kairayan; maruwa maravak za eman ziyan, ulra nantu pakutatena’an peniya, ulra talrimayan peniya, ulra maruwa semaseker peniya, na lramanan ’azi iyaniyan. mawmu, nantu kezang venavati na patralritralri talikuzakuzan kaiyaniyan. nantu kezang marengay za ngay makaiyaiyan ziyan zi uri paziyaazi, lalavat na tinakesiyan, nanta kinalrazam harem ulra mipalruwan, na kezang venavaati za pauwayan zi ulra mipalruwan. ngangara za meredek izu na mipinadang peniya, ini peniya na mipalruwan na lremak wa’atelr peniya.
a lraalra ku ziyan mu, nanku kinianganger na ngai, zi na sasukun mianger za pauwayan mu, kamawan za vu’enin za alrak. ma’izang ku lra mu, ku ’atelranay lra peniya na lremak a vu’enin ku ziyan. inta harem kamawan ta lra za tremepa kana pa’elriwangan mena’u za ’elralriwang, murawraw ’azi ta patuwalre’ay mena’u, aramawana nu aziyu lra mu, patuwalre’ay ta lra mena’u.
harem nanku kinalrazam mu, mipalruwan, mawmu, nu aziyu lra patuwalre’ay lra malrazam, maresan kani ma’izang malrazam kaninku mararesan. harem na marayas ulra muepetr na pakutena’an, talrimayan, lramanan ini na teluwa, i savak na marama’iza’izang mu, mau na lramanan.


tinakakesiyan za Pinuyumayan
kemay kana malrazam ta za ulra lra tu pinarahan za “zekalr za takesiyan” na sēfu mu, inta na Pinuyumayan kiparahan ta kana 102 ’ami pinungadan kana “’aputran takesiyan” kinuwa. semalra mipinarpauwauwa lra nani na patakakesiyan kana marekamelrimelri zata kakuwayanan na velretrenganan. kemani kana ka’ilri’ilring kanazu na temakakesi i kazu na lralrak, muranak lriketri tu ’ami zi tu ’evutay lra kana rakaz?
nu muruma’ i zekalr panadam kaniyam na sinsis mu, ulra tu ipanadam kaniyam na kazu ziya i zekalr na marekamelrimelri zata takakesiyan. mawmau izu na tinakakesiyan za Pinuyumayan mu, salaw kapazangal temakesi. pawnung kazuwan ziya na ma’ulid kananta piningaiyan, zi mipiniangeran ta lra za haremanan, kakuwalengan ta venavati za tinaraawatr. kireve’el ta menadanadam venavalray zatu piniliwlran zata kakuwayanan.
kemay kana kinalriketri, ta patawaray lra menadanadam venavalray kana paruasavak tu pauwayan kema na sinsi.
ulra tu vinavalray za pidapida, pakiruwalru za ’emira’iraw tu ipungadangadan na sinsi, zi ulra ku ninadanadaman venavati za “pulihu zaku zekalr ” kema. ngangaway ku venavalray za kemani pungadangadan za senay, zi ku puludusaw kanantu vinavalray na sinsi.
pa’alrup.
ka’amiyanan velralretri’an lra na trarevu, pakaahelr kana uwaruma’an za niruma’enan.
tazaw izu na mitaazaw a! rarawak ku za riharihawan za pudadalanan.
na pararawa i tokay parepidapidan ta za masamasalr mutelak  ’azi puludus, karuwa ta kiresan za mipazangalan za rawa?
pulihu za zekalr.
salaw vulay nanta zekalr, mau tu kinalraman na temu. tu senay inuwarak i wadi, mau tu trungulran na inani. ra’emetr ta piniangeran, iturusan za temuwamuwan. surimet ta vulavulayan, mau na ’uringetr ta ma’inayan. semangala ta pana’u, mau na sadeku i iyan ziya ta zekalr.


na alrak na menaniwan
ini na inuvasukan ’azi ziya sawariyan, mukalrazam ini na lriketri na iga, a sasa a Malaysiya na vavayan mukuwa kivangavanga nintaw vinavalrayan kana vēsbuk (臉書). mukuwa kanantu tokay na Ciēnpucay, kazu kana Wukeku na biyo mukuwa patrepaya kanizu na alrak na ulra kana iga , izu na alrak mu, kimazayar za iwaya na marekamelrimelri na kanatal zatu piningaiyan. izu na vavayan na kivangangavang mu, kinger za mararengay temaraferanse (說法語), tu payasaw marengay za “’inava u?” izu na alrak payas temaraferanse temuvang kanantu inaniwan. izu na kivangavang na vavayan mu, tu patalramay ini na alrak temarakantung (說廣東話), ini na alrak payas temarakantung kanantu inaaniwan za manueman paisu. zi izu na kivangangavang na vavayan mu, masalr temaradipung kiumalr, izu na alrak mu, payas temaradadipung marengay zatu inaniwan za kemudakuda kana ’inava. zi temaraminkok kiyalraman kanintaw, ’alra trima’ za saya na saya mu, saya bēdor (美金). izu na alrak tu marangeran pakasemangal kanini na kivangangavang mu, semenay temaraminkok, izu na kivangangavang mu, ’azi mianger za tratrima’an za cinēnpin, mau nantu sayhuwan kanizu na alrak zi tremima’ lra.
ulra na trau marengay nu kazu ta kana kalramalraman na kinazuwan mu, mau na marekasazu ta kinalrazaman, nu ’inava zi sadeku ta kinazuwan mu, mutelak ta zi ’azi ta muwai pa’etreng ta ikakuda. izu na iga mu, ’azi pidaya wariyan mukezeng a saleman kuzaw na trau mena’u kanini na iga. ini na alrak pupana marengay zantu kinasayhuwan na marekamelrimelri na piningaiyan, nintu ninadanadaman kanazu na zuwa kivangavanga na trau. zi maruwaya malrazam na trau kanintaw zatu iyavaaw zi , menadanadam za sakuwani tu kezang.
kurekalrazam lra ini na iga pakalikuzan mu, kazuwan lra na pupana za puwalraalrang patakesi, aruwa lra mukuwa kemipiyaya kanatu takakesiyan. ’azi lra kuwaazu kanantu katakakesiyan kanatu ’ami, mukuwa meniwaniwana kietan kana seaman na paisu. zata kinasemangalan mu, ini na alrak nantu ma’iza’izangan malrazam za pazangal na patakakesiyan, zi ’azi kemasa’utr mianger mena’u kanizu na inaniwan na etan. nu kaidaidan lra mu, ini na alrak nu maruwa munadanadam zatu kasaayhuwan zi mareveliyas pupatraran zatu sayhuwan kanantu zekalr mu, karuwa temulre’ay venakar, karuwa lra kiruwaday kanantu kalramalramanan.


na ’ayam na zakazakaw
a aziyu diya kema mu, kazu a ’ayam pakamelri kana ma’izang a zakazakaw kinuwa. marayas mupatraran nu ’aremeng, muvii mukuwa i zekalr ’emevanga za trau. nu muvii kema mu, izu nantu pakipak mu, mararuni za sering! sering! sering kema zi kakaukaud nu kinger ta.
a mau ziya mu, ’azi malralrazam za mau izu na ’ayam na ’ema’evang za trau. i likuzan lra kana marayas lra malremes na trau zi marekakazuwan na malralremes. nu ulra a trau na malremes mu, mau nu kinger kana paserisering kema, zi mazakezak lra na zinekalranan. aymu, iniyan ziya za trau na pakumau mena’u za aeman izu na kakaudan.
palru kana ulra a saya wari, kasemenanan na vulan azu. kazu i patraran tremiyanaan za dawa nazu na salepunan na vavayan. kinger lra za sering-sering-sering kema zi payas mena’u za ma’iza’izang za ’ayam. kemawan za truli’, pakunamun lra piyalusu ’emevang za sasa vulavulayan zi ’azi repidan mu malremes lra.
kemay kanizu lra malrazam lra na zinekalranan za mau ini na meraranak pinantray kanta kema zi mazayazayar lra za tikudayaw penetrir ’emevang kanizu na pakamelri na ’ayam kema zi, maya’ za sa’esungan milran penetrir.
zi kitutremiyanaan a sasa a vangsaran kani i patraran, i ngidiran mu, purevu za kawi kemawan kana vulan tu semenanan. i paliyuliyus mu, tina’ta’ za petrir zi kurevavulri remaung na pararawa ziya. mengarangara remaung zi trurin lra na wari, kana ’azi lra mupapatraran mu, marekatatelak lra nazu na remaraung. tivutivus kinger lra kana lrengaw na sering-sering-sering kema, zi ’emevanga ku kanizu na vangsaran kema awlra ini na zakazakaw mu, payas muilrus tu pakipak kanazu na remaraung na pararawa.
venavutrung pakirev na zakazakaw, zi tu kareilruilrusaw za ilrus... i likudan lra ’azi lra kiseker kanazu na pararawa. tivutivus minatray lra. na zinekalranan lra mu, ’azi lra makaud kanini na zakazakaw zuwa melrivaka.
kemay kanizu lra mu, nu kinger kana “wa’, wa’, wa’ ” kema na ’ayam mu, kamau tu viruwa kana zakazakaw kema lra na trau zi mau lra na kapalisilisi na ’ayam kema kana wa’wa’ (takunga).


tu inudawayan za ungay
a awatr mu, ulra a saruma’enan mialrak za sasa za vavayan zi sasa ma’inayan. mau kemazu marayas salrangan mukuwa i ’uma nazu na saruma’enan, zi malalup padang zatu akanan kanazu nantu lralrak na muvilin i ruma’. nazu na zazuwa na alrak mu, savelaw zi temungetungel mengangara zatu ma’iza’izangan za uwaruma’an.
nazu na maruwadi mena’u kana sina’sa’an na kisasulevan i itras ulra velrvelr, pakunamun muitras kana sa’esa’ i waditaw kemayan i itras mekan kana velrvalr, i vautaw na vavayan piitras mena’u kani waditaw, ’alra verayay ku za saya za velrvelr tu kuwayaw mu, mawmu ’azi muwai veray i waditaw.
i vautaw mu, kemazu muitras kana sa’esa’ mukuwa i itras kana kisasulevan, mawmu, tu elakaw na mavul zi na dadawan na velrvelr ni waditaw, tu pinintawaw zi ’azi muwai veray kani vautaw. nazu na maruwadi kemay kanizu lra ’azi mareka’inava.
nantu ’uda’udar mu, kinger kanazu na maruwadi za trematratrangis zi mazazikul, nantu ’uda’udar mu, mukuwa mena’uwa kanazu na maruwadi. nazu na maruwadi tu zazek mu, miikur zi mihumulr, nantu mudingan mu mudulem za zemiyar zi mutualutung, nantu ’udar mena’u mu, mazakezak zi kareuveruveruk.
natu ma’iza’izangan muruma’ mu, ’azi mena’u kanantu lralrak salaw mare’alav, zi tu vavinavinayaw tu ngdan, mawmu, kinger za “ngu” kema zi ’azi malrazam za kemay i iyan izu na lrengaw.
tu vavinayaw ziya tu ngadan masalrmasalr mu, mau kemazu “ngu” kema temuvang, mawmu, ’azi mena’u kanantu trau, nanzu tu ma’iza’izangan mu, ’alra kema zi mazakezak, zi mupatraran maya’ kanizu na lrengaw za kemay i iyan. mena’u i sa’usa’uv kazu a zazuwaya a lutung, natu ma’iza’izangan mu, tu kudayaw lra ’azi lra pakakuwa. pakalikuzan lra mu, na lutung mu, mukuwa i zenan, ini na zazuwa na alrak mu, nintu lra palrivak temuwamuwan kana lutung kema.
na mawan ziya mu, ulra tu inudawayn za nu kemuda tu ikakuda na kuwatreng i likuzan lra mu, mutuaeman kema. panadam nanta temuwamuwan za patezelr ta anger, ’azi ta mararatrang,’azi ta ma’itilr za trau, marekasahasahar ta nu maruwadiyadi ta kema tu pauwayan.


na mitrima’ mi’inavayan na tainainayan
auw ta i iyan miya’a kana sayhu na ’azin na vavayan! nantu trima’ mu, semalaw kana ulru’ kana kim!
i intaw salaw ra’emetr pimanayaw nantu humulr kana siri zi na keriw temenun za kakavang. i intaw kamawan kana mara’ana na sudang, makutr kemay i dawilr za aekanan veray kanantu niruma’enan.
’azi ziyan ’idenan na wari mu, marahan lra, muramawan kanantu niruma’enan padang za aekanan, paresepasepad veray kana pakarunan na vavayan za kiyakarunan. tu pimanayaw nantu etan na paisu tremima’ za ’uma. kemiangeanger temu’uma za budo. dalikedik marukezang intaw ra’emetr. ’azi makaud za aluzun sazu za kiyakarunan. sayhu i intaw zantu dinaway kurisaasa nantu trima’ kana ra’ana. marayas kikarun palru za parekazuwa ’esungan. i intaw muramawan kantaw neles za walay, muramawan kantaw temenun za inuwan. i intaw ’azi mavangavang za pimamanain nu muwadare’ na urelra, ’alrana saruma’enan ulra a sadeku na kavang mapapiya. i intaw demaway kana lralreap i kiya’ezengan, muramawan kantaw i ntaw temenun kana keriw zi na karezangzang na inuwan na kavang. i intaw mele’utr demaway za kavang zi lunain tu trima’anay kana mara’ana na trau.
i intaw kerevat, kinaira pinazangal za trau, matemuy za talrimayan zantu kawang i ngawayan. nu mararengay pakurena’u za sayhuwan, venavati kurena’u za melralraman. pakasa kemirungetr za ruma’, ’azi maekan kana amelri kinaulepan na maderu.
nantu lralarak sahar kemaira kantaw; pakasemangal nantu ’azin na ma’inayan kantaw. marengay nantu ’azin na ma’inayan, ’azi kaitayan na saayhuwan na vavayan, mawmu semalaw za adawilr kanazu i itaw!
na kavulayan ’azi katalriamyan, na vinulavulay na mudingan mu, iniyan za eman, mawmau ulra kemaira semungal kana viruwa i itras na vavayan kituluz za pakasemangal pulihu.
nantu kinikarun demaway na lremak mitrima’ peniya, pauwayanay mu pakasemangalen ngawayan i kazuwazuwan.


inulepunan i zekalr
kani kanta i zekalr nu kapalisiyan tu kinavangavangan mau nu pulaludus ta lra kana ’ami. nu mangayangayaw ta kana pungaway na wari mu, na vangsaran ti pakalrazamay nani na maralrakan ziya na valalisen zi na trakuvakuvan kananta “inulepunan i zekalr”.
pasalaw za ma’izangan venavati zata kakuwayanan zi parengay ziya kana maradawan kanantu inelrangan.
nu mararengay kananta lepunan i zekalr na dawdawan mu, na vangsaran ti pupanayaw na valray na pinalepunan ta inulepun i zekalr pana’u.
kemani tu pinalepunan a, kemay kana “ayawan zi na rahan”, mau lra na “temararamaw zi dawdawan”, zi nanta “cusi zi na tinudawdawan” ziya, ulra ziya na “tainainayan zi na vulavulayan”.
na ma’inayan i palakuwan tu pinalepunan mu, mau na musavasavak, di na inavangulr na iniyan lra tu ’azin na ma’inay. zi na vangangesaran na ’azi diya mi’azin na vangsaran. na valalisen kema ta kana temakesi lra i kuwocong. na trakuvakuvan kema ta kana maralraralrak lra na ma’inayan.
man maruwa ziya kazu ini na kakuwayanan na “inulepunan i zekalr’’ kakuwa ta mu, mau na kemay a awatr ziya, nanta lra pinitrungulran piniangeran kana “saruma’enan ta” kema. semeneng nu kapalalisiyan ziya i zekalr na Pinuyumayan ziya mu, marepuwalraalrang, murairaip palru kana mudaway tu kinikarunan. mawmau ini na “inulepunan i zekalr ” ’adi ziya mureput tu trungutrungulran kanta na Pinuyumayan!
na “inulepunan i zekalr ” tu kinapazangal seme’er kana panadaman mu, mau na kairayan kakaudan kana ma’izangan. ’azi ta ka’azi iturus zatu ngai kana ma’izangan. amelri nu kalalaupan na kinuretan za kakuwayanan. ta kalramanaw ta kairayaw ta iturusay na ma’izangan kema na kakuwayanan. na mukingaer ziya, ulra tu ka’inavayan zi kararuwa kipanadam za peniya kanantu kinasayhu ziya na ma’izangan kema. mau ini na “inulepunan i zekalr ” tu kezang kana pulrepus kanta.


mau na maraimarmaran na pawmēn
intaw mu, mau na iniyan za ’azin na temama, venaaw kanantu alrak na pituwa lra tu ’ami. nu mukuwa ziya salrangana kanantu ’ali’an mukuwa kivangavanga nu muruma’ mu, paranger kanantu ’azint na kiruwaday kani punapunan mu, salaw kana ’azi penauwa zi nantu anger salaw kana salrengseng. ini mu, mau a tu vilinaw nantu alrak zi mukuwa kikaruna, a azu kana wari nintaw inuvasukan na lremak. nantu ahelran za uwaitrasan za palizing zi, iniyan za wari milralrang kantu alrak kenama, mahelrahelr kiruwaday kantu ruma’. i makadadalan mu, emangeanger kanantu alrak za mekan nay? zi traatrangis awlra? zi tu anger mu, ’azi pakaretra’, zi meredek lra kanantu auwayan kikaruna, zi padingwangwa muruma’. mau mu, ini na alrak salaw malrazam za anger, amanan na mare’alav tu kuwayaw. mawmu nantu anger ’azi pakaretra’, tu kuwazuwaw lra kemipiya nantu kiyakarunan zi muruma’.
meredek i ruma’ mu, alrupe’ lra izu na alrak. intaw mu, payas atra’alr atu anger. natu ulepan kanantu inuwayan kikaruna zi inuveliyasan muruma’  mu, ’azi lra pakakuwa tu zazek. uri alralrupe’ mu, pakunamun lra muras meri’enup. kana traruv i makasavak mu, kazu a sakaysingan a pawmēn (泡麵) mu’ilra! “ini na alrak mu!” kanantu ’ilremesan mu, mukuwa kanantu alrak na alrupe’ zi tu uwayaw taptapaw tu dezek. “kemuda zi kemani u ma’ulid mianger?  kemani u matulas? na’uwi na lre’ap milritra’ lra zi ta pavase’anay kani eman?” ini nantu kinuwaniyan kanantu alrak mu, zatu kininatrayan tu ’azin mau ziya kemani maselru kanantu alrak. “’azi ku…”kema zi mangesenges marengay, “’azi ku matulas,ini… ini mu, vaveray kaninu zanu keraraviyan.”
nantu ikuwaani nina alrak mu, penauwa za tuki kana uwaruma’an ni temamataw zi paruzang parevias za zuwaya kaysingan za pawmiēn. tu ekanaw na sakaysingan , na sakaysingan mu, tu vaveray kani temamataw.  makaud za piwari muruma’ i temamataw zi kalritek lra. mau na kemani zi tu traruvay kana traruv ’aziya lritek. kinger i temamataw ’azi marengay za emamana, tu uwayaw kapetraw, zi mena’u kanizu na maresemak na pawmēn: “wa! aku alrak, ini mu, mau na maraimaramaran na pawmēn i kani punapunan!” na lralrak aramakitenga lra mu, ulra tu kasamazan, mau izu na ma’iza’izangan nu pamelri maselru kananta lralrak mu, ta ka’uringetraw ta anger marengay ta kananta alrak za, “irayan! pamelri ku.”


’azi ta venavusus za trau
ulra a sasa a kiyakawi na trau, kazu i zinanuman maetek za kawi mu, ’azi temaranapaw zi mutani tu suzip i zinanuuman, izu na kiyakawi mu, ’azi maruwa mianger za kawadakudayan miya’ kanantu suzip, zi kazu i ngidiran kana zinanuman kemayan apeleng, kuwatreng tu anger zi trematrangis. i likuzan lra mu, mupatraran i Hemis, i Hemis mu, a vavayan, mau na viruwa i zinanuman. kiumalr kanizu na kiyakawi, kemuda u zi apeleng u? izu na kiyakawi mu, merengay kani Hemis za mutani i zinanuman tu suzip. i Hemise kinger kanantu pinakalrangan mu, salaw kana lraman zi payas musavak i zinanuman, mupatraran mu, melak za saya a kim na suzip, kiumalr kanizu na kiyakawi: “mau ini nanu suzip na mutani?” izu na kiyakawi mu, amelri kema temuvang. i Hemis mu, masalr ziyan musavak kana zinanuman, mupatraran mu, melak kana paisu na suzip, izu na kiyakawi mu, marengay, “amelri ninku suzip izu.” izu i Hemismu, paretelun musavak i zinanuman, mupatraran mu, melak kanatu suzip izu na kiyakawi zi, izu na kiyakawi mu, semangal merengay: “mau nanku izu na suzip!” i Hemis mena’u kanini na kiyakawi za ’azi venavusus patezelr tu anger mu, salaw semangal, zi tu verayanay na teluwa na suzip kanintaw.
muruma’ izu na kiyakawi mu, merengay pakinger kanatu lralrang zatu inelrangan. ulra a sasa a trau piya kinger mu, marenger iturus kanatu ikakuwa izu na kiyakawi. mukuwa i ngidiran kana zinanuman zi, tu angeraw putani tu suzip kana zinanuman, zi kemayan i ngidiran trematrangis. kemazu mu, mupatraran i Hemis, mazalram za kemuda atu trinatrangisan mu, musavak i zinanuman. kamawan a pakangaway, mupatraran mu, melak kana kim na suzip, zi kiumalr kanintaw: “mau ini nanu suzip na mutani?” tu kuwayaw. izu na trau mena’u kana kim na suzip mu, salaw semangal temamuni merengay, “ai! mau izu!” kema. i Hemis mena’u kanini na trau na iniyan za irayan, pukasa ’ilremes, ’azi tu verayan izu na kim na suzip kanintaw, say nantu suzip na mutani mu, ’azi tu lra iya’an.
ini na vativatiyan atu pauwayan mu, merarengay za patezelr na ’azi venavusus na trau mu, na viruwa tu puwalrangay, na mavusus na trau mu, tu pasavungaw. na trautrau ziya mu, nu kivavusus ta ziya nanta anger pukasa ’ilremes, ’azi lra sahar ’azi lra pakutatena’ kanizu na venavusus na trau.


na dawa i zekalr
marengay i imulri na vavayan: “inta na Pinuyumayan ta uwa’umayan kana dawa mu, mau tu kiyakarunan kana vavayan a aziyu ziya.” kema. ini na kiyakarunan kana dawa mu, salaw kapalapalak zi maulep ta milran palru kana piya ta mare’ani peniya.
piya ta lra mare’ani i ’uma kema ta mu, mavangavang ta ziya kana pakakadawan, ’azi ta maziyazzi veneliyas pakadaw zi temarena’u ta ziya kana wari. nu ma’udalr mu, mapetr ta ziya pusavak kana patratrapayan, i likuzan lra ta puwayanay lra kana suru. nu kapalisiyan lra mu, treminaan ziya za daderuwan. semeneng, kemay kana semasalem ta lra kana lumay mu, marekaiyaniyan lra na mi’uma kana dawa kema i imulri.
ku vavalrayay tu vinavati ni imulri na vavayan, kana kemirakaz kikarun za uwa’umayan kana dawa. kemay meravi ziya zi temuhus, melratuz, palru kana mare’ani mu, mau tu kiyakarunan za vavayan peniya kema. na ma’inayan mu, mitrepa za ’ema’iyar i zekalr zi pa’alrup paludu zatu paekan za niruma’enan.
ini na uwa’umayan kana dawa mu, mau na Pinuyumayan ziya, mikakuwayanan kanini na salaw vulay na marepuwalraalrangan. kana ’ami’ami ziya mau nu kalratuzan za dawa mu, na vavayan ziya mu, murairaip lra kantu uwa’umayan, mau na kemazu kana misa’ur, mukasakasa zi murukes tu piniangeran, puludus lra kantu lralratuzan .
semeneng na dawa kema mu, mau nanta kaaekanan zi mau nanta puwakezang zata zazek. na kakuwayanan lra, na palalisiyan lra, na kairayan lra, na kapalisilisi lra, iniyan na ’azi muravak kana dawa.
ini na dawa tu uwa’umayan zi tu takakesiyan mu, amelri nu paziyaziyan panadam pulrepus. kema ku meranganger mu! ’inava lra harem i zekalr, ulra tu niraviyan kana zinekalranan a zuwaya travakan. kinadamanan ziya mu, kurelrang ku mukuwa temuhusa za dawa zi duli ziya.
“adalrep ta lra melratuz kananta dawa ” kema na ayawan, zi marengay ziya “mukasaya ta mapiya, na ma’inayan lra na vavayan lra, maruwa ta lra mu’uma kana dawa harem.” kema.


ma’a’izang ini na lremak
mukaitrasan kana katelu ’ami i takesiyan mu, kemirakaz nu liyusan isa zi liyusan pat mu, temakesi za temezer.
alrengetr ku zi kiyumalr ku kani sinsi, “ kemuda zi mukaitrasan kana katelu ’ami kemazu kana sazu na takakesiyan temezer na wari? ” i sinsi tu retra’anay tu dinikesan na zemiyar na vavalray, mena’u kaninku zi marengay, “ ’alrana ma’izang mu lra, sazu lra na nadanadaman na valray, nantu ngangay isavak mu, marekaka’uli’ulid lra! muruma’ ku kemay i takesiyan mu, i wadilri na vavayan miya’ kaninku kivangavang za parekerekepan kana tinatruri, ’azi ku maranger mukasa kantaw kivangavang. marengay i ina ma’izng u lra, utu ’inava za iva na ma’inayan, pulralrangi i wadiyu na vavayan kivangavang.
ma’izang lra mu, kemuda zi kemani kana sazu na lremak awa? pakangawayan za keraraviyan, i imu na ma’inayan kazu kana ’apu’aputr hemeraretim kana kawi, ’aputr, maranger ku mukuwa puwalranga.
i imu na ma’inayan tu retra’anay nantu kiyakarukarun, kemara’emetr marengay kaninku, “ ini na kiyakarunan mu, kaherenarenes, nu ma’izang u lra mu, marengaya ta lra mu. ” piya lra mavangavang i imu na ma’inayan mu, teme’ang ku marengay, “ avayaw ku imuwa. ” liked marengay i imu na mama’inayan, “ ma’izang u lra, ’azi ku lra pakaava kannu! ” piya mi keravi mu, mavangvang i sawka i ina, makawang ku mukuwa marengaya kani ina, “ kanu puwalrangay demipdip kana vuwa’ na aekanan maw? marengay i ina kaninku “ makiteng u ziyan harem, nu demikes u za kamutr, ’azi u temaranapaw, kavavuli’ u, anu paruma’izang u lra, kanu panadamaw lra za kemuda ta demikes kikarun za kamutr.
kemianger ku mu, kalrengelrengetr, haremaremay mu, marengay za ma’izang ku lra, haremaremay mu, marengay za ’azi u ziyan ma’izang, kemuda zi ma’izang ku lra nay? arusay i inku mu, ’azi ku malrazam! ini na ma’izang lra na lremak. maherareher ku za ma’izang ku lra, zi makiteng ku ziyan, ma’izang nu kema mu, ma’izang makiteng nu kema mu, makiteng, maw lra i eman nu marengay mu, pamau awa?