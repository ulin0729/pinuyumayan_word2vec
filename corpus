mudawilr mukuwa muzazangiya
trau palru minatray pakalrang mupatraran mudawilr muzazangi ikavavaaw trima'
merengay trau
mudawilr mukuwa muzazangiya pakasaazu inyana'u kiningeran
kazu taiwan trau pakakawang palizing mukuwa muzazangiya muitras otobay zidinsiya mukuwa muzangizangiya
kazu taiwan iturus anger mukuwa auwayan
ma'izang 'ami trau kurelrang lepun muitras yuranbas mukuwa muzangiya taiwan sazu marekamelrimelri zekalr kinakuwakuwa kivangavangan mau vinilin kinaawatrawatranan eman
kazu taiwan muzazangi kalre'ayan padang saema paisu kararuwa mukuwa
mawmu milralrang kararuwa marepuwalralrang
pida 'ami karuwa mukuwa kivangavanga tayliyok
tayliyok eman kinirekamelriyan
kemaazu parepakuwa ikavaaw kituluz kakuwayanan nantaw ikavavaaw
iya'aw melak izu 'inavayan asalraw ikakuda
mukuwa muzazangiya munganguwayan kanatal kamawan mukuwa rukup zekalr; mukuwa kanna matengetengez kanatal kamawan mukuwa 'aremeremeng kakaukaud
mare'alav kuwadakuda
sahar muiyaiyan muzazangi kanatal izu zaziir parepauwayaw
kaatra'alraw inurung dalikedik zazek semangal piniangeran merengay niruma'enan mupatraran
mukuwa muzazangiya mena'u vulay inudawayan sasingaw vavalrayay
paisu wari kararuwa kemuret auwayan muzangizangiya
uwazazangiyan kamawan takakesiyan
mau izu temakesi rakaz pulaludus tinakakesiyan mukuwa muzazangiya parasan
temakesikesi sazu valray kamawan mukuwa mwlikapa mena'uwa

sasaleman 'aputr
sasaleman 'aputr mau pakavulavulay takesiyan ruma' nana'uwan trau
temulralre'ay mena'u sasaleman 'aputr kamawan penailrang vu'enin
purumaratrang alringaw 'aputr tralun
maranger pakavulay pini'aputran vulay mena'u mawmau puzanum merevay tralun
marum sa'az vira' haretimaw 'ematelr
semasever puzarukay
kasazuwaw puzanum palavat ipuzaruk matupa' rami minatray
pangetrengetranay anger temaatelak inana'u
kalrazamaw eman 'aputran mi'aputr kaseveran mi'aputr derun mi'aputr wawariwari sawariyan mi'aputr
mi'aputr semavalr alusu kadaw ma'ail
malrazam 'aputr aidan semalem aidan mi'aputr
maruwa marayas mi'aputr sasaleman 'aputr
pinuyumayan patrepa semasaharan 'a'azi mi'aputr 'inupiz
mau izu mawan ziyan midare' makiteng malaalup semalem vuiyung kungiya lranghi tamulamulang asap mau tava 'ina'upiz 'aputr
harem trau pararahan piangeraw semama' sasaleman 'aputr
maiya' merekamelrimeri maiya' wawariwari mi'aputr
vulay sinalem 'aputr ruma' mena'u kamawan kinaazuwan
mena'u 'aputr muvakar semangal piniangeran
semalem 'aputr malrazam ngangadangadan marekamelrimelri sasalem
miwari auwayan pahuahuwa urauratr ukaukak
kemani ngai mena'u sasaleman padurina'an 'aputr vulay ma'ail malrazam saruma'enan mareka'iyanava awlra marekakuwaatreng. menana'u sinalem 'aputr kaya papiya miangera temulre'ay isalem 'aputr sayhuwa mena'u temulre'ay 'aputr
vativatiyan sizung mulivelivek
sizung kinakuwa pinakapazangal ma'inayan mulivelivek awatr
sizung kazuwan trau malrazam pauwayan
mau kimatatengez mitazaw lima saynin saya lima midinikesan tatala' 'aziya mavuli' izu tatala' mau sizung
kemani viti pauwayan sizung
vativatiyan sizung ma'iza'izangan mulivelivek senayan kemani tinililran awatr semalipez sayhuwan ikakerevat
mau tremakatrakaw mena'u ma'iza'izangan malrazam ikakuda
'ami kazu mingadan salrevaw kerevatr halamham trau
kurelrang muzenan mangayawa musavakan zenan kitranguru' 'alra
muruma' penalisi kalrayakayanan apuapuy paliyus
izu salrevaw mahelr kipuwaitrasan ngadan dikesay lipad po-po-po- menekunekun
halra mena'u trau kemuda marepali'atr payas kazu ngai rahan mau ma'inay 'ami merengay
kemay demaway sizung 'amiyan palraus muwarak may'alra marevulavulas semizung
kerevatr maruwa paliyus uwarakan patra'tra'ay puitras ngadan
sizung dinaway kawi vanin tinutrautrau mudingan
likuzan vanin midadikesan tinilu'an zuwaya tawlriyulr
ina tawlriyulr tinuketuk vatulrayaw mulemuled karuwa sapasa ikatatelraw pinu'utilran vutulrayaw paduk
semasizung pakalretrunaw tawlriyulr vanin sayhu semizung kelang- kelang- tamuni maruni
awatr may'alra makuwa elra semizunga kairayan
semizung siriyay trau
padadikes vavayan paka'itu
mulivelivek valisaw kakuwayanan pakituvangsar valalisen
kituvangsar patalramaw karasaasa mavulavulas semizung 'inavaya malrazam kakuwayanan awatranan ,'aziya mu'atelr
piya pavalis kiruwan kemirakaz semizung kituvangsar
niruma'enan kazu palakuwan trau pulihu patra'tra' 'emiraw kasahasahar mena'u
paveray
aziyu kakuwayanan pinuyumayan kazuwan ma'inayan mukuwa musavaka vavayan mukuwa muravaka vavayan niruma'enan kamawan payrang mukuwa musavaka vavayan
aramawan maresan ikakuda yēncumin ma'inayan mukuwa ruma' zanta 'azin
kipiyayaw kezang kemirungetr temulre'ay mena'u inusavakan maruwa puitras ikatratrau
kakuwayanan pakaetim aziyu miya' vetriliyan kavangavangan 'uma mau puwaludus 'ami muketrep misama' saya vulan palru pakavekal 'ami kazazuwa vulan
uri pakaetim pakangaway muketrep wari ma'inayan demawulr wadadiyan ma'inayan salrangalrangan makutr kiraazuk eman mukuwa vavayan
aurungan saya hung satravak 'uma puran muketrep pungulran palizing kangkang deruwan mau petrir
pakalikuzan muketrep wari vavayan padang zantu parevelaliyas kutra 'avay
mau niruma'enan vavayan auwa mateza ruma' ma'inayan auwa kiyatrevunga pinalakuwanan
mau ma'inayan kiyatrevung temara
piya tremekel pilralrangaw matez ma'inayan mukuwa ruma' vavayan muwazuk vavayan tremekel palru alusu kadaw kemay ma'inayan vavayan vangsaran vulavulayan kemirakaz muwarak sa'esungan semasaharan
kantru 'aremeng iyulray vavayan ma'inayan mareveliyas palakuwan iyulray sa'esungan
kazazuwa 'esungan mau izu kemezeng puturuma'an marelrang mukuwa vavayan iyulray izu pinakaetiman ma'inayan vavayan izu kemezeng puturuma'an mukuwa penalisiya temuwamuwan vavayan
pakalrazam pinakaetiman pakaetim muludus
'aputr pinuyumayan 'inupiz
taiwan yēncumin mawmau pinuyumayan pukasa sahar mi'aputr 'aputr
patrepa kasemangalan semasaharan vavayan ma'inayan 'azi'a'azi mi'aputr mupatraran
mena'u kasahasahar kavulayan
mukasakasa zuma 'alrayan payas malrazam pinadangan pinitrauan iyan mau pinuyumayan naziyu
'alra kirekamelri pini'aputran pinadangan ziyanay vavulayan maresaresan
kemay aidan kemirakaz mi'aputr kakuwa trau karuwa malrazam lremak
kinger ma'iza'izangan merarengay pi'a'aputran kakuwayanan kemay awatr pinarevuwa' pinuyumayan iturus emalruwalru trau
'inupiz 'aputr pinuyumayan zazekazekalr kamaresanan
'ema'upiz miya' kalre'ayan melak kinasaharan 'aputr vira' tralun 'emupiz
mulivelivek aidan 'ina'upiz 'aputr mau lranghi salriwangwang vira' vuyung
tratrali 'ema'upiz mau 'arapenaz
lranghi salriwangwang ka'aputran 'ema'upiz vuyung puwatremel payrang 'arapenaz kazu temelriw zenazenan izu 'arapenaz ma'a'ayil ngulringulr vali
'aputr vavayan maraupitr
ma'inayan 'a'aputr maraketrivi saema
mawmu ma'inayan kituvangsar ziyan kipu'aputr 'ali'etaw palakuwan maruwa mi'aputr
kituvangsar pu'aputray 'ali'etaw maruwa mi'aputr vangsaran maruwa kurelrang trau muwarak
harem marekasaazu 'aputr sinalem mitrepa tiyam menaniwan 'aputr
'inupiz marekamelrimelri valray puwapuwa vulay
mawmu muvalivalis harem kazuwan trau maratrang iturus pauwayan 'emupiz parasarasanan 'aputr
trmima' sokka 'aputr vira' tatilu' 'emupiz 'inavaya 'aziya 'emupi'upiz 'aputr
auwa dawilr ka'ayil 'aputr mi'aputr sokka 'inava
kazu zekalr adawilr inuwazukan 'inava mi'aputr 'aputr karuwa melriput palihu kakuwayanan munayun
mapur puran
aapuran pakumelri kakuwayanan marayas mena'u maapur puran taiwan makaiyaiyan harem payrang say mingkok maapur
kamawan awatr inaapur yēncumin
aziyu sinalem pinuwatremelan padawak
nasuk vinatri' sikiw
harem traker putremelay padawak 'uled
maapur punasukay nasuk hareman
puwayay zemiyar nasuk puwayay kurta malrazam aeman zinawulan nasuk
mau kemani muvalis mulremes pauwayan kakuwayanan kanadaman kakuwayanan
halra melri mawmau paka'uze'uzem paka'a'utrus walri pakakuwaaleng 'usi mikuwaalengan gang udung
saleman mikuwalengan gang udung karuwa makawalu trau maapur merengay ising
semeneng maranger marayas daliledik temaranapawa pinizazekan 'atelranay pudawilraw aapuran karuwa temala' gang udung
mikakuwayanan karayasan paka'itrelas udung pakadalikedik zazek pidaya ipananadam ising:
piyalikuzaw lima kiyatuluz aapuran puran kuwayaw
makatelun 'ami trau kemure wari mukuwa kina'uwa ising udung
taranapaw kadalikedikan udung piya mekan melalavat parekazuwa tuki kingisil misaus 'ematimuremure walri
kemirarakaz meretra kiyaseker maranger mapur karuwa pakalrang teluwa kararuwayan venulas paruveli 'elale'elan paziyazi 'areseman udung:
kingkinger semasenay merenarenaz venangavang niranger puran
marayasa pasenkin anger kuwatreng aapuran
'emau'au zanum 'emele'el tunak pakasa meretra' aapuran uniyana aluzunan anger
pakelrazam trau mukasaya munayuna dalikedikan,
'aziya mavangavang kuwalengan gang
muhamut
'ami'ami pukatelu vulan pinuyumayan piya tatuhusan lralratuzan dawa 'uma puludus kavangavangan semasahar pakasemangal ulepan vavayan merukezang muhamut kakuwayanan
mawmu melriput mulrepus kakuwayanan mawmau puyuma pinaseki mikakuwayanan misa'ur muhamut
puludus melratuz dawa uri maruwadawaday sararaipan ma'inayan zekalr marangeran pakasemangal ulepan vavayan awlra mukuwa zenan kitrakera pangara kare'a'alriyan paekan sararaipan vavayan
wari vavayan padang mi'aputr mitazaw pinakavulay ma'iza'izangan vavulayan mena'u
piya penalisi pakalrazam temuwamuwan temararamaw masikasik kemay palakuwan mukuwa melaka kinitraker ma'inayan
karadikedikesay traker patringtringaw tawlriyulr
huhuwa kasahasahar inulepunan huhuhuwa huy 'emuy'uy pakirev pukezang hemiyalrehilr mukuwa palakuwan
piya kemirakaz semenay tremilratrilraw 'emaya'ayam senay mau pusa'ur anger senay
kakuwayanan palalisiyan dawa peniya pinutrepa pauwayan muhamut pauwayan kamawan hareman wari vavayan ikapazangal pakiyarungetr puyuma pinaski
harem mau pakuwarelrang sēhu sinasukun mena'u taiwan karesaesayan 'alrayan kinuwazu parevuwa' marekamelrimelri pana'u kinazuwan pakamelri kakuwayanan
pakurelrang miya' uwasunanan mitrima' wayway pakurelrang sepasepad merevaw 'inavayan pakumaw kadalikdikan mitrima' wayway
kurelranganay pinuyumayan kemay awatr ziyan marepuwalraalrang murayirayip sarayipan anger katatena'aw tremungulr munayun 'aziya mureput pauwayan pinuyumayan
kiza valangaw
aziyu pinuyumayan sinasalem aekanan mau dawa kalumayan vurasi vu'ir uma'i mau kinavaawan saruma'enan
kurelrang muvalivalis kakuwayanan pinarahan koba pa'a'esep sato
zinekalranan kurelrang semalem tevu maremitrima' semalem tevu
likuzan iturus nokay semalem re'a palru harem kaylioziyo mitrepa semasukun sasaleman ipatalratalram mitrepa valangaw pinidare'an wari mau kinarepa'uwa semalem kiza
kemay nokay mitrepa semukun zazekazekalr naniwanan tratrima'an kiza
kipanadanadam pakirungetran sasaleman kemirakaz ra'emetr kikarun sinaleman kiza
semalem kiza purazuk hemisahis tralun putratremel 'aremeng mukuwa puvuwa'a zantu 'aputr kemasayasaya meliputr
kauleulep kiyakarunan
mawmu saya 'ami maruwa parepuwan kiyakiza meniwan kemani mitrima' isalem kiza
maremutrima' zuma isalem maruwa paka'inava inuvaawan ruma'
kemazu marekakazuwan miuwa'umayan kiza
harem kiza pakamelri valangaw muwa'uma mawan kazuwan semasalem kiza
mena'u valangaw harem marasazusazu 'uma kiza
pinatulre'ayan kemirungetr kiza 'eras mivuwa' ngulringulr tavu' pukasa imaran
patalram mekan kiza 'azi'a'azi marengay pauwa
kemay ikalalihu mau zuwa muzazangi valangaw trau 'azi'a'azi patalram mekan mau mara'inavanava kulriyames aurung pakasemangal kanata wadadiyan kiyatrevung kanat
mukuwa valangaw muzazngiya ikalalup tremima' pidahakuwan kiza
muruma' zekalr
kurelrang ma'iza'izangan mukuwa kazuwa taipei sunay
muruma' zuwa pavilunga
aramawa pa'etreng
maranger muvilin zekalr sunay muwai temamataw
kiyumalray temamataw ama sasede' tatelraw temakesi harem karuwa muruma' zekalr? sare'er imulri vavayan
kazuwa zuwayaliyusan zekalr kirepailranga imulri vavayan
'inava kemazu? temuvang temamataw
muitras mingadan puyuma kisiya muruma' valangaw
semangal sunay
semenasenay mena'una'u patraran
turuway temamataw pakavangavang temu
puwalrangi kikarun
atalram menadanadam marengay zanta ngai pinuyumayan kimazayar temu meredek ruma' pavekas mukuwa trempaya temutaw
mumu muruma' kapetraw temutaw
uri dadaway inavuy temutaw pilralrangaw sunay mukuwa miya'a rengas lavilru
panadamaw vulay penauwa rengas patulre'ay mena'una'u kingkinger sunay
kemuda sasingaw rengas? kemuda luinaw niyarengay? kiyumalr temutaw
imu maraveliyas taipei nana'uwan nadanadaman marengay
sadeku kinger temutaw
mau mena'u demadaway inavuy sunay
semavesav rengas; palimi' lavilru; mapit tatilu'; temulutuluz pametremetr kurelrarelrang damaway
haremaremay kiyumalr; haremaremay pana'u dinaway
karasenasenay ipanadam senay temutaw kina'ulidan payas kiyumalr temutaw tililray
kurena'u semangalan mudingan sunay
parekazuwa vulan kinazuwan zekalr
mukuwa kirepana'uwa nirumaenan; mukuwa miya'a ngayzayan; mukuwa kikulanga 'uma'uma; mukuwa kingera vativatiyan
sazu kinalrazam kakuwayanan zekalr
paatezanay email sinasing tinililran pakelrazam ma'izangan wariwari
kasemangalan ma'iza'izangan
likulraw trumay
likulraw trumay mareka'inavanava awatr
saya wari maretrevung dadalan
'ali'a kemuda vavulavulay awa? halar tratruriyay zazek vulaya mazazayar likulraw trumay
kemazu tratruriyay ingku likulraw
hai trumay
palrupe'u matra piya ilali'atr kuwayaw likulraw
melak marekamelrimelri tratruri trumay tratruriyay kemavulay likulraw aruwa li'atr kuwayaw likulraw
meli'atr likulraw mena'u vulay vangsar trinuriyan trumay
semangal likulraw kuwayaw trumay
palrupe'u matra kuwayaw trumay trematruri maulep likulraw musama' saema tratruri
kakuda tratruriyay peniya 'uze'uzem
maruwa 'uze'uzem tratruri muvilin taherang vulretri' kemawan mulikaw mihayahayang vulan
aruwa kuwayaw meli'atr trumay mena'u 'uze'uzem peniya 'ilremes pakirev
kemuda kemani 'ali'? temaraeman
kama trumay malali'us marepakalrawa
pasekiya kawi penusar likulraw marasayhu paseki kawi trumay
aelepaw likulraw
menekun mulresak likulraw kurelrang mulresak trumay
tivus madadikes depdepanay dare' likulraw trumay pakapusar
kureseker likulraw merengay trumay 'ali'a pamelri kannu irayan kannu likuzan mirawa kunuwa sama'anay iyasungal pamelriyan kannu
maruwaday
mena'u likulraw vulivuli'an zazek tremiputripu kemakawang
kemay maekan rawa likulraw 'azi'a'azi semama' sapa'ayan rawa venilin vaveray trumay pauwayan
vurasi
sahar mekan vurasi
demeru inani zawlay vurasi
demaderu vineraveras zaulay sinari vurasi
imaran mekan
tremawulr intrum vurasi iya'aw iyan
mukuwa tremima'a demeru mekan
marekamelrimelri vurasi harem
zemiyar; melalratr vulretri'
ngarus 'amvu
maraimaramaran mekan 'amvu
adaman zuwa imulri ma'inayan kaniyam muwazangiya
penauwa kare'a'alri
imuwa alamu mekana marengay mukuwa melaka kaysing 'aratrip
patariyanay maderu imulri pakatrasay zuwaya vurasi maderu itras
maziyazi na'una'uway vurasi imulri
veras? kiyumalr inani
maherareher inani
ama kemuda ziyamaw? sahar mekan vurasi
temuvang imulri
'aratripaw vurasi inani retra'anay kaysing
venavati imulri makiteng
kalramalraman
paisu tremima' veras
piya kemangkang vurasi trau kemay likuzan mazuk musama' vurasi
niyam savesavay deruwaw mekan
musama' niyam kasapaw pakadawanay pa'uninanay apetraw
akanen aekanan mekan pinakadaw kinasap vurasi
dilu' kemuda pa'iselay melamed
harem mena'u dineru vurasi payas paranger kinamakitengan
sazu anger vinavatiyan imulri
harem 'iyanavayan kinavaawan punapunan
maranger mekan eman payasanay tremima' ma'iza'izangan
sazu akanen aekanan harem
eman lraman akanen aekanan
kuwatreng kemani kakuwayanan
kemay harem lramalramanaw akanen mipela' eman
talaulepan temakakesi
tring tring maruni patringtringan
katalaulepan sinsi temakakesi harem
kemay talrevaw mupatraran temakakesi vuri'awan
talrevaw maekan kenamayan
halra puwari mekan semavalr awlra menadamadam semenay temarapuyuma temaraminkok
tematililr tatililran
halra pasekazi tatililran daman ziyanay maiyup vativatiyan
'ema'au zanum kaziyu salripi
makuwa miya'a waditaw
kaulraulaya rarengayan eman makuwa kiputremala kaulra nanayan iyan? maverelrarelrang
penauwa kiretrevung sinsi kikaselru
mazazikul kemianger kuwadakuda
masiyas maasiyas merengay muwai pakinger trau mukuwa watra'iyan
mahelr kemakawang
kaziyu renarenazan melalinay mali ma'ara'araw mali
aykiya saringan melalinay kalalinayan takesiyan
sazu marekamelrimelri kalalinayan tekesiyan
mukulukulung kazu tralutralun matemuy ramram kiping
haremaremay kinger kemesikesis haremaremay kinger 'emuy'uy haremaremay kinger laliked kurena'u semangalan temakakesi
marelrang zanku ngizayan mukuwa mena'uwa naniyam sinalem likuzan talrevaw
kulang kudumu vurasi niyam auvutraw temelriw tralun; niyam 'a'evangaw maekan kulang 'uled; tralrevek kulrang niyam lratuzay
eman mukuwa mena'uwa 'aputr
sazu muvavakar 'aputr ngulringulr
tring tring maruni patriyangetringan
aidaidan
mupiles muketrep pung katalaulepan temakakesi
kazu iyan temakakesi 'alivusvusan pavekas mukuwa tremepaya talrevaw temakesi
iatalram padawak
harem siyakay sazu 'emilring padawak
sazu 'aremeng tiyam tratrekelan marayas muvasuk lavang semasirep padawak
papida hayyo maranger temulrtulr zantu kadadikayan sayhu maruwaya pakadalikedik zazek
temalram semirep padawak kalrazamaw kingsas
mudulram padawak maranger puelak maziyazi kakuwalengan lremak
sazu marekamelrimelri padawak paruwalruwanay anfuwitaming ktaming hongzong paypan palingaling tranguru' puwatremel tama mafuy hayloin zuma
padawak trau kemirakaz ziyan semirep semangal anger matemuy talrimayan mapapu'ang anger
aramawana malremes izu padawak payas apeleng anger kezang zazek maranger kikarun pakasa semirepa padawak
semeneng kemay mahiyan
padawak pakakuwaatreng zantu kakudakuda ziyan zazek paruwalruwanay tatelraw sinirepan ktaming pakaseput isi'
pakirev pakakuwaatreng zanta punu' mupatezelr anger pakadikedikes zantu anger venavavutrung
malrazam zzatu kuwatrengan aramawana mara'azi kalre'ayan meraretra' tamaku
paruwalruwanay semirep mafuwi hayloing herareheran peniya zazek mukerker merarutreng pureungeungetr pureuleule'
semeneng ka'uli'ulid meretra'
pawnung trau mupatraran kemay imengan pakaretra'
padawak pazazangalan semeneng kazuwan semasirep talikuzakuzan mutrerev pinieman savak trematrakaw mutumale'es mutuuwakasayan
kalre'ayan melak padawak ikakuwa trapingiran
pawnung muwasavakan takesiyan menaniwan padawak pakalranganay temakakesi zantu ka'emilringan
kezekezengaw pasirep mekan
manadam mutupakarunan paruveli meniwan padawak lralrang
semeneng patalram pasevang elra temamaku tamaku 'emau 'a'awan trau kaulra zinawlan padawak
menadanadam temarapinuyumayan saruma'enan
kemay kinaaidanan palru harem
pinuyumayan murekes niruma'enan
kazu kasangalan kuwatrengan niruma'enan payas muwazuk marepuwalraalrang marepana'una'u marepalrazam ikasaruma'enan
kazu saruma'enan zekalr
kiyalikuzay temamayan payas muwazuk niruma'enan
zuwa puwalranga wawariwari
palru piya melingez pasekaz palisiyan
maretinuwanuwas mazayazayar zantu uparaazukan masalr
maretrevutrevung zanta ma'iza'izangan ma'ulid merengay ngai temuwamuwan ma'ulid eman kimazayar
ka'inava marayas muwazuk temakesi zanta piningaiyan pinazayazayaran
kemuret liyusan lima parasan muwazuk menadanadam temarapiningaiyan
vulan kemirakaz temakesi saruma'enan
karuwa makavetra'an misama' pinitrauan zuwa kurelranga
sinsi amau ma'izangan sayhu marengay panadam
musavak sinsi ina sinsi 'inavayan mumu sinsi 'inavayan ma'ulid aeman kakuwa marengay kurelrang elra mumu sinsi 'inavayan
kasahasahar kalikeliked mena'u
palrivak temarapinuyumayan kiumalr sinsi eman ngadan kiyumalr sasasasa
mingadan tinarapinuyumayan temuvang
kazu sasa
minatray ngadan
minatray ngadan? kuwayaw sinsi hai temuvang
vuri'awan saruma'enan
sinsi malrazam temuwamuwan mingadan pinazay
pungadanay pinazay
pamelri merarengay zantu ngadan izu alrak
sinsi venavati vativatiyan tililray kemakezeng
kurelrang tililr miyup papiya
sayhu miyup parevulavulasaw paiyup kasayasayayaw palrazam zantu pauwayan
eman mutukazuwazuwa menadanadam matuvatuvang
sazu ipanadam sinsi
kakuwayanan kasangalan lrehiyan senay
ra'a'emetran menadanadam saruma'enan
alra masilutr kemuda sadeku ma'izai'zangan
vativatiyan 'ayam tuhuruy ngangay
awatr mare'azin mialrak vavayan zazuwa saya wari mukuwa 'emalrupa temamataw tainataw pilralrangaw lralrak mukuwa kemurutra vu'ir
meredek 'uma matrangis pakirev izu maramakiteng
vawtaw vavayan pazekaw ininaw 'unu'unusaw muwai maziyazi trematratrangis
vawtaw merengay tainataw pasusuyi kuwayaw kemurutra vu'ir kuwa pasusuway tainataw
pazekaw waditaw kemawakawang minin mengarangara piya kemurutr vu'ir tainataw
mawmu izu taina piya kemurutr payas mukuwa mukuka vu'ir
masalr merengay tainataw pasusuwan waditaw savelaw
haremay tainataw
mengangara marewadi malrazam sasusu aidan waditaw
tainataw melak inukuk vu'ir muitras sina'sa'an vasikaw kawi mekan sasa
pakalrawalrawayaw paekani lralrak vulru'ay kulit vu'ir
vawtaw azukaw kulit kerisanay zemeketr deruwan kulit saema vu'ir paekan waditaw
kemuda awlra vilinaw 'uma lralrak tremakaw muruma' izu taina
alrak marama'izang kuwatreng anger mapalak tainataw
kemiangeanger mara'inava mutu'ayama muviivii lingatr
marahan papirisaw kiping tilu'anay zazek lunain avalr parekazuwayaw tilu'anay 'aselr tuvinanaw
kemazu mutu'ayam tuhuruy waditaw mutu'ayam ngangay
muruma' temamataw karawrawuv muvii mudalrep temamataw pakalrazam kuwatrengan tainataw ngangay tuhuruy kinapalakan trau
maruni muvii piyazenan
'ilremes temamataw musavak ruma' penauwa venavi'as 'enay izu taina
erasaw minasuk 'enay tapesi'anay 'azin 'ilremesan
kis- kis- kemesis mulisek vuwang 'azin kui aekanaw aekanan kui 'utr'utray kiruwan
maselru mutu'avungtus
pararahan ruma'
aidan maranger parahan ruma' karuwa sa'ami penadang
mukuwa zenan miya'a kawi taturakan vavarata
atrevung puzungay
marepadaulr niruma'enan mukuwa meteka
adalrep kasayasayayaw pakezeng hung
adawilr palra'uzanay 'enay
vetriliyan makiteng 'enay zinanuman
maruwa palra'uz kawi 'uway
kurikazukazu pinadang pararahanan eman demaulr ma'inayan zekalr
kipuwalrang parahan ruma'
vavayan mukuwa kiyalavuna mukuwa penadanga aekanan tratrekelan kiyakarun
semasa'uv sazekalran zuwa puwalranga
trematrekav vasikaw venavetu' lavun tematuluz 'uway misa'ur niruma'enan
piya sema'uv meliveng sinasedesede'an
kiya'izengan sawka suru kuvaw pupalizingan
azu miliveng tinulikan vasikaw
vasikaw patre'elray lavun makapatraran
likuzan tra'i hung vekavekal tinevtevan daramiyan
zalekitr dare' pu'enayay inu'aw
zeliyanay vasikaw liveng
arekez makaud 'udalr
pararahan ruma' kezang miyaruma'
nilimayan kezang sazekalran
eman pararahan ruma' karadikedikes karapuwalraalrang sazekalran
ziyanay muwasavak vekalan ruma' semasaharan sazekalran maresaur ma'a'izangan
pakasemangal semungal temuwamuwan
parahan ruma' harem kalre'ayan
pakarunay kosi mitrepa parahan ruma'
parahananay ruma' arekez vulay
putrima'ay paisu
muasaasalr kakuwayanan harem
sare'ez kakuwayanan pararahanan ruma' aziyu
tuwap
awatr zekalr puyuma zekalr amis mareka'inava maherareher marekasaema tevu amis kamau 'avutar mekan
likuzan malrazam trinakawan trau
'alra mararesan 'inute'utan 'avutar
'aremeng zinekalranan amis meraung 'uma
parekazuwa 'esungnan mena'u 'elralriwang musavak kurevavulri tevu
ma'inay amis musuvuk mukuwa 'emvanga trematrakaw 'emeva'evang 'evangaw sasa penusar sasa
mu'evang mau waditaw semangal amis payasaw mimeng litrung
taraemaemanan kazuwan trau
penusar vawtaw maresan kininatrayan ruma' pidawariyan malemu mupatraran asepelr kinalangutran lremak
dikadika kemianger kuwadakudayan venaaw waditaw makaud kasawariyan vaaw
kemazu melehilehis zekalr kiyami kipuwalrangan zinekalranan vawtaw
mukuwa pinamelriyan marewadi trau zekalr muwai puwalrang
penauwa mena'u dalan puwavii tuwap lralrak payas patuanger marengay kemuda demaway ma'izang tuwap mukuwa venaawa wadilri awa?
kemazu pakunamun demaway ma'izang tuwap vetevetay kameling paliyus tuwap melremes pidawariyan trematrali tatelraw trali
piya miya' paliyus puwaviiyan tuwap tivus atrevung tengalr trapingiran zekalr puyuma
vulriyaw tazaw tuwap venali kemay kezet vali tuwap payas muvii piyalingatr tremepa zekalr amis
amis sahar mena'una'u tuwap mupatraran
'uway'uy paherareher anger waditaw
kemazu merengay kiyami ki'alra'alra upataranan mena'u
kiseker ki'alra'alra 'ise'iselaw kiyami pupataranaw pana'u
mena'u tuwap pinivalrayan mau ivalri zuwa venaawa harem
penauwa tuwap semilrap piyadare' waditaw kuredikes ludus tuwap kerelrang muvii
penunang amis piyanatrayan male'es keme
'emeva'evang amis tuvulru'ay tazaw piyalusu venuli' amis muvaaw waditaw
likulraw trumay
likulraw trumay mareka'inavanava awatr
saya wari maretrevung dadalan
'ali'a kemuda vavulavulay awa? halar tratruriyay zazek vulaya mazazayar likulraw trumay
kemazu tratruriyay ingku likulraw
hai trumay
palrupe'u matra piya ilali'atr kuwayaw likulraw
melak marekamelrimelri tratruri trumay tratruriyay kemavulay likulraw aruwa li'atr kuwayaw likulraw
meli'atr likulraw mena'u vulay vangsar trinuriyan trumay
semangal likulraw kuwayaw trumay
palrupe'u matra kuwayaw trumay trematruri maulep likulraw musama' saema tratruri
kakuda tratruriyay peniya 'uze'uzem
maruwa 'uze'uzem tratruri muvilin taherang vulretri' kemawan mulikaw mihayahayang vulan
aruwa kuwayaw meli'atr trumay mena'u 'uze'uzem peniya 'ilremes pakirev
kemuda kemani 'ali'? temaraeman
kama trumay malali'us marepakalrawa
pasekiya kawi penusar likulraw marasayhu paseki kawi trumay
aelepaw likulraw
menekun mulresak likulraw kurelrang mulresak trumay
tivus madadikes depdepanay dare' likulraw trumay pakapusar
kureseker likulraw merengay trumay 'ali'a pamelri kannu irayan kannu likuzan mirawa kunuwa sama'anay iyasungal pamelriyan kannu
maruwaday
mena'u likulraw vulivuli'an zazek tremiputripu kemakawang
kemay maekan rawa likulraw 'azi'a'azi semama' sapa'ayan rawa venilin vaveray trumay pauwayan
renarenazan
muvilin takesiyan menadanadam semenay temuwan sakay
mukuwa takesiyan kitrevunga temuwan
kazu dadalan kinger semasenay temakakesi
kazu saninin renarenazan mengangara temuwan
mena'u renarenazan kazuwan trau merarenaz
pavavekas kemakawang trau lapusaw trukap kemakawang
semasenay temakakesi mukuwa kurelranga sakay trau kemakawang
paranger sakay temakesi palrivak takesiyan renarenazan takesiyan
mau traluwalun varasarasa'
azu pakatrima' trukap trau
ziyanay kazuwan temakakesi mitrukap mukuwa takesiyan
sahar melinalinay renarenazan temakakesi
mukulukulung marepalrulruy marevurevu marevulruvulru' mali renarenazan
temaranapaw kikalretruv kuresaremud
amames kurepanana sungasungal dapadapalr limalima
aramawan makawud kalralrazu'an temakakesi
kazu mare'ari'ari pavekas takesiyan kazu marepakuwakuwa zekalr temuru sinsi aurungan pitaw kawkaw
hisahisay traluwalun truriyay 'avu pavavekasan
sapene' saringan zazek semaputr makutr tralun
kurekasa zinekalranan kikarun temakakesi
pakavulayaw renarenazan
paretelun paliyuliyus kemakawang renarenazan sakay matratrepa maretemuwan makakezeng lima kemakawang parepidan
lapusaw trukap kemakawang apelr 'inava varasarasa' tematusuk dapadapalr
kemawan kaniyam takesiyan renarenazan lralrak
dare' varasarasa' pavavekasan
mukuwa pavakasa sasu'araw dapalr varasa' mawmu trelalivingan luvitr kanaata dapalr makaud kiyasu'aran. marengay sakay
muruma' kemay takesiyan
izu pakalikuzan takakesiyan parekipiya
aurungan muruma' eman niyam epetraw vavalrayan pakalrazam ma'izangan valray malaalup murung muruma' kikaselru
patavuwan urungaw muruma' melrisaw
'emanan lralrisaw patavuwan 'angliw kikaselru sinsi
muruma' kemay takesiyan trau auwa pusipan
mukuwa ancinpan venavalraya vavalrayan mengangara ma'izangan zuwa melaka kanintaw
kurelrang vutawke takesiyan merengay inani kemay takesiyan kadika muruma' puwalralrang mapit traker vira'
meredek ruma' vavalrayan
piya venavalray pana'uwanay inani vavalrayay ngadan itras vinavalrayan
payas mapit traker 'emtriv traker kemay pata tuki palru 'aremeng pituwa tuki
inuvalesan pakaelak saleman paisu kakuwalengan kietan paisu 'aremeng piya demuru mevel keraraviyan inani karaurauras lima mukuwa keraviya
piya keravi iyanguwayan menimun takakesiyan iyanguwayan vavatiyan pazazayaran takesiyan 'emanan
traker aapitan melrisaw patravuwan venase' kanangku kakiping
midap patraran parazukaw 'a'atelr tralun eman luvukaw 'atelranay itras maelak rimekan palizing
semulev trarangtrang kipikiping kavakavang paresenesenengaw tremekip
kemay takesiyan mavangavang wari kivangavang mawmu sazu ninadaman kiyakarunan kudakudayaw kikarun mutulre'ay
merengay inani mawmau sayhu temakesi kamawan vuresuk valray trau kasayhuwaw eman
piningaiyan
ngai muvilin pidaya kuzulr 'ami kuwarelrangan kemay aidan kazu papida mitinakesiyan mitrepa ngai trau pakiruwalruwanay punapunan peniya mau kezet lratar ngai nirekudayan. punapunan harem mawmau sasaya marapinu'ivat kanatal ziyan lratar piningayan
inuvakaran dare' palavat inutralatralawan cikiw parekazuwa taiwan nantaw rakaz ngai makaiyaiyan lratar
pinuyumayan ara saya 'inalra'alrayan 'alra zakalr maresenenganengan
kemay 'ami mulivelivek mulauz puyuma muzaya kasavakan mukezet katratripulr
pinningayan pinuyumayan muravak ngai ulivelivek puyuma kasavakan katratripulr marekapat
ngai yēncumin tatililran mau nitaw vinavati ma'a'izangan tremungulr saya tralitraliyan
makalrang manueman 'ami vulan sasupay are'etran kakuwalengan
parepuwan matengetengez 'emaraw taiwan dipung pukasayaw
pakituluz ipanadam hungti
parengay temaradipung
zuwa taiwan mingkok palremesaw trau taiwan piningaiyan
pinuyumayan mau vulay 'alrayan sayhu semenay malikasaw
sepadanay semangalan saharan tratrautrau ziyan
maravulavulay ikatratrau
kiyalriman pinuyumayan sahara zanta piningaiyan kipiyayaw anger menadanadam
marayasa marengay zanta ngai makaud pamelri merengay eman mutuktuk marengay marayas ziyan mararengay aidan saya wari kararuwa atrevung pareveliyas zantu ngai temuwamuwan madadikes anger tinavawan temuwamuwan kimazazayar ma'iza'izangan… demaway eman demaway uri kiyarungetr mena'u masalr pinuyumayan pakirungetri yēncumin pakirungetri
malrazam ika'iyanava
trau zuwa veraya kaniyam isalem kulang aekanan vuwa' inani marengay malrazam zanmu 'inavayan kaniyam wadadiyan zuwa mateza kulang aekanan vuwa' mukalrazam semangalan
yubing zuwa mateza tigami kinger inani merengay lrayuwan kuwayaw izu yubing kemazu semangal yubing
wayway peniya kemazuwa malrazam zantu ika'iyanava milrayuwana
kemazu kipuavuavut kiveraveray eman trau
ma'izangan kemay makiteng vaawaw paka'izang melremes manueman zantu ulepan kuwaleng vangavangan alralrupe'
dalikedik ma'izangan atra'alr piniangeran
ma'iza'izangan kemirungetr temaraulep mapapalak
lramanan 'inavayan maraasavak lrevk maraatras zenan
kemay yuciyēng palru kuwocung muketrep 'amiyan kazuwan sinsi pangetrengetr panadam
sinsi paresanaw zantu alrak kemalraman mianger kemay kinalrazam emaeman mau marukezang dalikedik sayhu eman
kemawan ma'izang sazu kinasayhu mianger
kuwaazu mianger sasungalan sinsi sakuwazazu 'ami pinatakesiyan
mena'u sinbung kaziyu siriya kanatal matengangetengez mavuraw kiruwaday kanatu kanatal ruma' kaazuwan
mianger kazu taiwan mavangavang aekanan kakiping mutulre'ay ikavaaw kemania malrazam ika'iyanava sēvu
marenger mapiyapiya anger malrazama
ika'iyanava trau sasungal kinasa'amiyan pinulivunan pinuwalrangan mena'u kazuwazuwan malrazam kanatu ngadan trau
patavangan lrevek
rarungaw mekan kakaukaud sazu
kasavelawan temariyakaud venavetra' muwavatri' ruma' muwavatri' rum a'
mukuwa 'emevuta apuy semulikuz paretelunay puudung 'avay trau zinekalranan nana tranguru'
angeraw trau treme'etre' ketrivi kawi piyanatray aramawa ma'izang kezang maresan hung kawi sangalraw mukuwa zekalr pana'una'u kezangan ma'izang
kemazu vavetra'aw rarungaw kay sanasan pa'alrupa kuwayaw kurelrang mukuwa
mau sanasan taiwan maridalrep kazu saya kayakay dinaway vasikaw maruwa kemakawang mukuwa
pa'alrupa patrelikulikuwanay maresenenganengan pusaray zuwa taiwan rivasaw kayakay
'inava anger rarungau zekalr
rarungaw kazu snasan mulaliyuliyus lratar maaya' lralrang
marulrazam pusaray
kayakay maruwa muruma' 'ilremes maulep savelaw kemayan rakaz kawi alrupe'
matiya' saya ma'izang vulraw marenagy rarungaw wa 'a'ami'ami alamu ngaydiran lrevek paekanay 'avay kanuwa pazekaw muruma'
masenkin kinalripe'an
mena'u ngaydiran lrevek kazu ma'zing vulraw temiya'uti'ung
milingaw emaeman payas muitras vulraw demikes likuzan kurelrang vulraw
meredek usasavakan hinangki
marengay vulraw piangeru ika'azi miturus zanta ngai sa'ami paekan lrevek sunan 'avay parasan
patavang venavariw venalenan penauwa nannu ipaekan
rarungaw muvalis 'inava trau 'ami patavang
makuwa paekana lrevek kurelrang zinekalranan mukuwa mutrungulr palru harem palisiyan pinuyumayan
trinapa dawa
trinapa dawa kemay awatr mau kinakuwakuwa pakaarekez zazek
kurelrang muvalivalis kakuwayanan trau marekamianger taranapawan zazek aekanan marekakazuwan misaharan miya' kaliwlran aekanan dineru yēncumin
dinadaway inaekan yēncumin paruiturus haremanan kinasahar liwlran inasalr pakavulavulay meliput
meredek wanglu menaniwan marekakazuwan pakarun tremima' marekamingadan
kaazu zekalr dawdawan maresahar tinareawatr liwlran
patrepa kavangavangan kasaharan demru pinakaimaran marekamelrimelri tinareawatr aekanan
vurasi kinaveras inavuy 'inalizi dawa
daderuwan maresazu kemay tralun sinalem zekalr pinuwayan puwatremel
miaalrak vavayan zekalr temuwamuwan malrazam kemuda pakamiisi susu patalratalram paekanan mawmau izu trinapa mara'inavanava
palru harem mawmau trinapa tiyam menaniwan
marekamelri zuma dawa demaderu trinapa
piya mare'ani pakadaw mutulre'ay marum dawa
palranglrangany irikaw trinaanaw temuveras
piya ringringaw veras parumuvatri' puzanumay pu'enayay demeru
demaderu zaulay kinasahar zazaul
meringring pakangulringulr lramlram puwa zanum pare'uri lramlram veras linungun 'alum demeru
kikarun trinapa pazangal
semenenga mau kinsahar zinekalranan aekanan liwlran pasalaw imaran punapunan
muwalretra sawalayan malralremes uri ka'evut lrawlraw
pakangawayan enem pulu' 'ami marengay rahan samtay inuasaasalran tamalrakaw marayas muelep kuwatrengan
marevuwavuwa' ziyan trau kazu sa'alrayan kaazu tremekipan kezet malrazalrazam marekasaaema suwan alrak
mena'u dawdawan ma'izang unan kemakezeng suwan muwasavak vuwang kawi
marehelr zinekalranan mukuwa kazu savak kawi makaud ikaazu dare'
marengay ayawan pukiringan kuwatreng kazukazu
muasalra sa'atrayan mukuwa kazuwa taidengel danaw
kazu kazu pa'alre'alr vavuy trau suwan mutatani danaw
mena'u tremekipan dare' muasaasalr meredek talramakaw kinakuwa zekalr rukay
kiyatrevungaw nanina tamalrakaw kiumalr ayawan taruso kemay iyan makuwa iyan? temuvang pukiringan maiya' niyam kaazuwan dare' malrazam kaazu ikani irayan trau tamalrakaw
kinger taruso lraman iyan awlra marengay kikazu marepukasaya marengay pukuringan kararasak kaniyam kazuwa
marayas 'inava wari
saya wari mena'u taruso marekakazuwan pinitrawan iyaniyan uwa'umayan marengay pukiringan ali maranger semaninin aramawana makiteng uwa'umayan
ika'iyalremes uwa trekipan iya' zanmu uwa'umayan panuwanun tamalrakaw melavat taruma' kazu liyakavung
maranger kurekasa aramawana semangal liyakavung taremaemanaw mu'ami kazu vavay aliuhaw iyaniyan zanum muasalr mukuwa sanunung kazuwa
zazuwa semulretra katizulran liyakavung sulretray muvatri' sazekalran
kuwadakuda mu'ami'ami mukuwa kazuwa arasulray kandadas marengay ayawan musama' sawalayan muwalretra uri ka'a'evut lrawlraw malralremes
kinger zinekalranan ngai ayawan marepuwalralrang musa'ur parahan zantu ruma' zekalr tamalrakaw
pakaulrepan pakasemangal melratuzan
kalratuzan dawa kavangavangan pinuyumayan zakalr vavayan
maruni terukuk makerap tawlriyulr melehis mukuwa palakuwan
muparazuk mapapiya vavayan venavati ziyan ma'izang vavayan kuwadakudayan mukuwa lralratuzan 'uma
kazu 'uma mawmau zanum 'a'auwan maderu kara'alri
pa'auw zanum maralrakan
mungsalra ziyan temalaulep palru parekipiya sa'umayan auwa ziyan saya 'uma melratuza palru 'araremeng
matikezir ma'izang vavayan muayar likuzan zuma 'emuyu'uy huy huy huy paretelun puitras tarawiri lima demikes tawlriyulr tarawalran lima demikes hahaw
patringtring parasan ma'izang pakurelrang kemelawang hemilrhilr pavekas
mapapiya mukuwa lralratuzan 'uma
iyanguwayan zemulrutr lralratuzan dawa tralun hemushus venulru' piyaitras tralun 'emiraw masalasalaw melratuz dawa vavayan
kazu likuzan ma'izang menana'u eman tremakaw mekan eman awlra ma'ulid melratuz mukirungetr nilratuzan kuwatreng nilratuzan salrpitay
kazu maralrakan pa'auw zanum
temateha ma'izang melralratuz semasenay 'aya'ayam ziyan likulikupaw ziyan litrulitrungaw ziyan pakunamunay ziyan pakuihilray lralratuzan
muwaruma' muparazuk dadalan kazu ma'izang ngawayan patringtring tawlriyulr hemilrhilr muruma'
muwazuk palakuwan patraran pakaulep pakasemangal saraipan semenay kemukuk katerukukan patrungtrung katrapelruwan mudaulr karaipan marazuk kasaraipan
mukuwa kavungan kasa'uran mukuwa kavutrungan
marazuk saraipan mulitrung kadalanan muayar kadalanan merede ka'umayan mena'u ka'umayan mungesalr saraipan ma'ulid kavavi'asan muramawan wa'umayan
epetraw sazu pinizuwa maresan kazu zazek saya kinasayhuwan
aidan ziyan kazu sasa muwa'uma trau muramawan zantu alrak zazuwa malrazama zantu pazangalan kinasayhuwan paranger saya kuwadakudayan pakarunay zazuwa pauwa kikawiya
izu dawadawan muwa'uma meretra' itras etu zuwaya luvuk paisu
merengay alrak karaesa luvuk paisu uwa trima' saya suzip kikawi karaesa luvuk paisu zazuwa alrak masikasi
marama'izang alrak kazu dadalan kemianger kemurekuret marengay metek kawi kemuda kaulepan mara'inava elakaw paisu mukuwa tremima'a kawi trau
trinama'an parasaazu kinikawi pawnung marasemamangal ama
marama'iznagh alrak mianger payas marepiles pikazekalran makawang mukuwa
izu maramakiteng alrak kemazu makawang pizenazenan dalan meredek kawikawi tremima' saya suzip 'ema'alrup trau palimi' sarakazan ketrivi kawi pakiyarungetr metek
matemuy saringan zazek tivutivus mureve' izu kawi
kemazu papisa'aw kemakiteng kawi kemasaesa puwarevu
pukazuwa alrak sangalraw 'iyav kawi kemakawang muruma'
meredek ruma pukazuwa alrak mena'u vawtaw mikawi sapalizingan epetraw puwakawiyan kurena'u samangalan
kazu matikezir trapingiran mawmau pidaya vetu' kinikawi
dawadawan muwa'uma mungawayan zuwa pakasemangal zantu ulepan aramawana merengay emaeman
dika melavat sayavulan kawi puwakawiyan mukipiya
izu muwa'uma temamayan masalr ziyan pazuwa ngawayan alrak merengay uwa ziyan kikawi masalr aramawana vaveray karaesa luvuk paisu tratrima' suzip
kinger marama'izang alrak mavangavang merengay sauzip kuwadakuda metek kawi? dawadawan muwa'uma papuanger lralrak kurena'uwan kemuda sazuwan kawi talikuzakuzan ukiyapiya
mara'inava kazu saya suzip karuwa zaiyan payas kikawi kawi
kazu saya kinasayhuwan maresan suzip
panadamaw inani vavase'an
lralruwat iniyam saruma'enan saliyusan sazu kipikiping pinavalis vavase'an
saya wari merengay inani ma'izang karuwa menadanadam vavase'an kipikiping panadamaw kasede'an
kasede'an piya kenamu elaku vavase'an kipikiping inani
harem mivavase'an dingki kikay kasayhu kuwadakudayan pakakawang kikay inani
venavase' na'uway inguwayan kipikiping kaulra dika muelak pinivalrayan kiping puwakasa venase' dadulem zuma kiping senengaw venase'
kiping kirepauwa venase' kikay senengaw venase' lima
puwayanay kipikiping kikay sulretray dingki mena'u kiping treliving aripitr pakuret kikay vavase'an kerevat apelr
mena'u kakawang tuki tatelraw lriketr puwa penauwa savun vavase'
kinger maruni kikay piya venase' pupatraranaw venayvay pa'unin
harem kikay venavase' maruwa melranglrang vinase'an kiping mau meraranak dingki maresan ipa'unin kiping tremaulr ngulringulr vali inani
merengay inani za: kirepauwa kikay venase' kiping puwayay saema savun ramesaw lima
muelak lrita' pakatrilraway 'enay venure' pa'uninanay kakuwalengan
kiumalr inani aidan kikay venavase' kemuda venase'? inani aziyu talimayaw venase' peniya kiping
muwa'uma milritra' kiping
mara'inavanava mukuwa velelruwan venase'a mivavase'an varasa' pakatrilraway muwalra'ud 'enay dika muelak lritra'
sahar kurelrang temu vavayan mukuwa velelruwan venase'a makiteng
halra aziyu velelruwan trilraw 'enay sazu vulraw; rina'; kakiyas
mau milritra' velelruwan haram karuwa mukuwa venase'a inani
inavuy pinuyumayan
inavuy kinakuwa aekanan pinuyumayan marapazangazangal akanen pakamelri ulringulr vali dinaderu
zuma zekalr vinariyaw inavuy iniyam tamalrakaw inavuy tamalarakaw karawakan 'amiyan penalalisi 'amiyan kazu semasaharan mawmau inavuy 'avay akanen
tamalrakaw aidan ziyan meredek 'amiyan karawakan penalisi pituwa wariyan 'a'azi kurelrang kakudayan ziyan kemani wariyan
'ema'avay inavuy 'alra kemakuda palakuwan zinekalranan mavangavang kiyakarunan zekalr
wari mekan mekan inavuy 'avay pu'av tiyalr
pametratremetr inavuy melaliputr zuma pametremetray unip radis saytaw kusay
zuma pametremetray 'alum lriyung
kemani maraimaramaran ulringulr
demadaway inavuy 'azi'a'azi miturus zantu kuret laliputran
semavesav rengas lavilru trava'i puran sasilra'aw vetatevet niliputr 'avay
pazeremanay ziyan ziketran sa'esungan ilangaw temu'emu iavak luvuk eretraw temenges tre'etre'aw temeres zanum vaketratr 'emu
kemazu ramesaw 'emu puzanumay saema minu' palru mazekezeketr zalrekitr
kinakeret kemakitekiteng ledeledaw dilrapilrapi' pinametremetran nilungun 'alum unip kusay kakepelaw
liputraw lavilru rengas peniya avakaw lranseng demeru
karuwa parekazuwa tuki pakalritekaw maruwa mekan
'avay pinuyumayan sazu kemata mawmau inavuy marapazangazangal trima' imaran ulringulr ziyan mekan lavang purengalangalay
uwa imaran imaran imaran puitras 'atrngalran
imaran imaran imaran
mawmu maekan puekalu vira' rengas vira' lavilru ipuwaelaki maruwa mekan vira' lavilru sazu inekan inavuy merevak tiyalr
mukuwa muzangiya vutrulr
sahar pangasip amalri maranger mukuwa atralrama vutrulr pangsip
kurelrang amalri mukuwa muzangiya
temuru inani tarapaw pangasip
puitrasaw inani mukuwa uwaitrasan sudang
'inava wari lingatr lrevek trangiya pinivalrayan
lrevek eman mena'u vulraw menekun piya itras muvii padawilr
kiumalr amalri kemuda muwavii? purekaud sudang mau marama'izang vulraw venerelrang penapusar amalri
meredek vutrulr kivulas utubay tawki kananiyam kiyuulrayan mukuwa miya'a pangangasipan
makadalan mena'u marekamelrimelri varasa' ngidiran lrevek trilraw lreve mena'u vulraw mulrangulranguy vulay zenan
piya keravi mukuwa pangangasipan kemirakaz pangsip amalri
kakudayan mi'izeng danapan piyaitras mena'u lingatr pakamelri sazu vitu'en
kiumalr amalri kemuda sazu vitu'en vutulr? mau salraw 'inava aengazan vutulr koba melritra' saema tinghuy kurena'u vitu'en amalri
kazuwa wari mukuwa mena'uwa zekalr yami
mena'u ruma' awatranan kazu makalusu dare' maraatras saema sa'uv dare'
kiumalr vangsaran kemuda alalusuwan ruma'? halra ma'izang variw valiyan vetriliyan pinarahan makatras dare' pakatala' variw aretrizan
mitranguru' temuwamuwan awa merangeranger
ngidiran lrevek mena'u tamina vulay
maranger mudalrep mena'u kazu dawdawan temaraminkok venavina iuwadalrep tatala kama
kemuda mau kuwayaw merengay za: penauwa vulan kiyavulraw alibangbang palisi mudalrep
ziyanay mukuwa sizumayan 'inava takalrazamaw kakuwayanan trau meranger
mau kalriketriyan wari sazu inuwayan maranger mukuwa masalr miwari
tinakesiyan palakuwan
vangsaran muaavak anger tinakesiyan palakuwan mau izu pangetrengetr kikarun kiyakarunan muwaringiz ngai trau.
malrazam papaya pauwayan
'inava kinikarunan pasasala' masiri kuwatreng kinikarunan paka'inava
semeneng takesiyaw zazek turuwaw kakuwayanan kingeray piniangeran pukezangay anger
mutani sine'eran trau
maranger kema'inava zatrau mukuwa 'eminavaya trau likuzan mutukuwatreng pinitrauwan piniangeran
kemazu eman kinger ngai ngidrlan 'azika'azi muhinghing piniangeran di kareduwaduwaya
di cemakacakaw kikarun madalram pamelri di adi maluwa 'emcev da piniangeran likudan kadu ma'ulid kumudaya
pakaaludun data anger
kinadamanan 'amiyan kemay valisen palru kituvangsar tinakesiyan sayhu melamed ulepan 'uringetr piniangeran
aymu eman maranger iturus zuma trau
inuverukan palakuwan patrepa kina'ulidan tinaturuwan ma'izangan kemawan kazu tralingalinga mararengay talrimayaw anger kikarun pusanininaw pasala'an ngai trau
pakalrawalrawayaw semasiri ngai
mau kinavalisenan palru mutuvangsaran palakuwan anger tinakesiyan
semeneng temuwamuwan pinarevuwa' patakesiyan mau puwalrepusan
pananadaman kemay udung niyarengay
pinatakesiyan karuwa musavak angeanger marangeran pukatatena' temakesi lralrak mikinuretan kakuwayanan palakuwan
iturus kipatakesi patezelr piniangeran kipulihu muitraitras puludus tinakesiyan
izu karuwa puludus mau miwai kipatakesi piyamelri piniangeran
pasavungaw karuwa kipulihu
izu nadanadaman dadawayan uwa'umayan pararawa mukuwa ra'emetran menadanadam karuwa kemirungetr ruma'
paruwalruwan 'emapapiyar
saya wari yēsu mupatraran kemay ruma' savak
kazuwan lepun trau mukuwa kazu
mara'inava muitras tamina kemayan kazuwan trau matikezir ngaydiran lrevek mapapiya
pimanayaw paruwalruwan marengay sazu lremak marengay: na'uwi izu 'emapiyar 'apiyar mupatraran mukuwa 'emapiyara
'emapiyar mutani ngaydiran dalan muvii 'ayam zuwa ekanaw peniya
mutani kazu apana dare' varasa' itras
dare' asavak payas temelriw mupana kadaw kadaway lrangesi rami payas marum
ziyan mutani su'asu'ar savakan ma'izang su'ar lrimutraw su'ar
mawmu mutani 'inava dare' svakan mivuwa' sazu saleman sazu makanemen sazu makatelun
mitralinga tarekingeri
ieman kinger ngai kanatal malrazam kituluz zuwa izu kuwatreng 'araway 'apiyar zantu anger savakan
mau izu 'apiyar mutani ngaydiran dalan
izu mutani itras danapan varasa' 'apiyar mau kemani trau; kinger ngai payas kituluzaw semangalan anger; mawmau savakan rami maruwa kemasawariyan muramawan ngai muelep vangavangan awlra kuwatreng
paruwalruwan 'emapiyar 'apiyar mararengay patezelr anger trau kinger iparuwalru ma'ulid malrazam pasavak pauwayan savak mawmu matru'a anger trau kinger patuwalre'ay malrazam zantu pauwayan
pauwayan papida trau maruwa kipukezang zuma trau masenekin
zuma trau muramawan pinieman kinayanan ngangadan matemuy anger alengatran
mararesan maruwa marulrazam pauwayan vati
mupadawak kinatrawan
hareman punapunan matemuy padawak makaiyaiyan ziyan pa'a'ilring mawmau arekez nirangeran marayas puwapuwayay ka'elralrepat anger muramawan dalikedika pa'elangan temalram semirep padawak
kazuwan muelep kiatrevung kingsas trau mudulram ziyan padawak marenger meratra' padawak aramawana kakuwalengan marakakuwalengan meretra' lremak
resaresan padawak sazu pinaresaresanan kirekamelri
ziyan atalram semirep padawak dalikedik makasaleman
katemuyay talrimayan trau muvasuk semangal anger
aramawan malremes kezang padawak payas marulrazam dalikedik apelr sipeleng anger
kezang zazek kemakuda eman penatezelr
pakakuwatreng padawak zazek ma'izang pakakuwaatreng zantu iyavavak zazek paruwalruwanay sawariyan tatelraw sinirepan ktaming muwadaway nanayan aisi'an
maruwa semeput isi'
marapakirev maruwa pakakuwatreng singkēc
kezang pakasa anger muvasuk mapawpaw mapungaw
pasasevang kinger eman maruwa demikedikes maranger venavutrung anger
hareman padawak muwasavak takesiyan trau menaniwan
pakalrangany zantu semangalan anger temakakesi pa'ilringay semirep kemezekezeng pasirep
manadam paverayaw zuma temakakesi
semeneng kemani kemaya ieman trau ka'azi'aziyan mukuwa demuluwa patalram padawak ipasasevang elra kituluz zuma trau zantu iveray 'a'auwan zanum dinaway padawak walur mutani padawak padawakay katratrau
kararuwayan meretra' venaaw zannu kinatrawan
merengaya ziyan parasan iatralram mekan zu padawak
penauwa mena'u manay inaurung dingwa
mau dingwa misalay maruwa murung mupatraran meredek 1973 'ami parevuwa' inaurung dingwa izu pinarevuwa' soci mau ma'izang aluzun pazangal mau mipaysuwan mututiyam pakatrima' maruwa murung mupatraran padingwa pungadanay taketa hongkong mau soci
pakalikuzan marekamakiteng ata'alr dinaway soci miinavak marekamelrimelri pakakudayan
peniya nirangeran pakakudayan maruwa padingwa; semasing sasing; semasing ēga; patigami email ; mazayazayar facebook line
maruwa kinger semasenay; mena'u ēga sinbung zuma marekamelrimelri youtube
maruwa venavalray trematruri; venalruk parahan tuki; miyup aiyupan
wangle meresan tēnnaw maruwa tremima' kippu; sangwang miya' nirangeran malrazam
maruwa siyacay tēntung kivangavangan
eman kakuwa
kalre'ayan soci harem mau kemazu maruwa soci harem trau diksay lima soci temezer meraretra'
muitras bas; kisiya menana'u iyan
trau kemakakawang menana'u soci kisalretrap palizing mutavurung kali
pakakawang utubay; palizing menana'u soci tivus masalralretrap zuma utubay; palizing mavuli' minatray
taina matrangis alrak pana'uwaw kivangavang soci 'inava makiteng lralrak mena'u soci dika kuwatreng matra
mau kemazu marekakazuwan lralrak mimingani makiteng
marama'izang 'ami tematezer mena'u soci maresan dika kuwatreng matra minanayan ni'en
'aremeng alralrupe' 'evutay lrawlraw mena'uwa soci dika alrupe'a kulra muwai alrupe'
kalre'ayan soci kuwatrengan sazu
mara'inava malrazam kemudakuda penauwa manay soci
lramanan
arusay sayhuwa marengay zantu ngai tratrautrau ziyan ngai tēnsi lramanan ngai maresan tamuni maruni patrungtrungan trartrar
arusay maruwa mutupatralritralri venavati patulre'ay malrazam marekamelrimelri ka'uli'ulid pawnung asavak tinakesiyan malrazam eman ziyan pawnung maruwa masalr zenan singko lramanan kemazu kurepaip eman
arusay trahetrahanay pinieman peniya puwalranganay kalramalraman trau lramanan kemazu 'inavayan
lramanan sawariyan semaseker mikalralaraman
lramanan masasepelr mararengay zantu pauwayan mamatras kema'izang kemaatra'alr kairayan; maruwa maravak eman ziyan pakutatena'an peniya talrimayan peniya maruwa semaseker peniya lramanan iyaniyan
mawmu kezang venavati patralritralri talikuzakuzan kaiyaniyan
kezang marengay ngay makaiyaiyan ziyan uri paziyaazi lalavat tinakesiyan kinalrazam harem mipalruwan kezang venavaati pauwayan mipalruwan
ngangara meredek izu mipinadang peniya peniya mipalruwan lremak wa'atelr peniya
lraalra ziyan kinianganger ngai sasukun mianger pauwayan kamawan vu'enin alrak
ma'izang 'atelranay peniya lremak vu'enin ziyan
harem kamawan tremepa pa'elriwangan mena'u 'elralriwang murawraw patuwalre'ay mena'u aramawana aziyu patuwalre'ay mena'u
harem kinalrazam mipalruwan mawmu aziyu patuwalre'ay malrazam maresan ma'izang malrazam mararesan
harem marayas muepetr pakutena'an talrimayan lramanan teluwa savak marama'iza'izang mau lramanan
tinakakesiyan pinuyumayan
kemay malrazam pinarahan zekalr takesiyan sēfu pinuyumayan kiparahan 102 'ami pinungadan 'aputran takesiyan kinuwa
semalra mipinarpauwauwa patakakesiyan marekamelrimelri kakuwayanan velretrenganan
kemani ka'ilri'ilring temakakesi kazu lralrak muranak lriketri 'ami 'evutay rakaz?
muruma' zekalr panadam kaniyam sinsis ipanadam kaniyam kazu zekalr marekamelrimelri takakesiyan
mawmau izu tinakakesiyan pinuyumayan kapazangal temakesi
pawnung kazuwan ma'ulid piningaiyan mipiniangeran haremanan kakuwalengan venavati tinaraawatr
kireve'el menadanadam venavalray piniliwlran kakuwayanan
kemay kinalriketri patawaray menadanadam venavalray paruasavak pauwayan sinsi
vinavalray pidapida pakiruwalru 'emira'iraw ipungadangadan sinsi ninadanadaman venavati pulihu zekalr
ngangaway venavalray kemani pungadangadan senay puludusaw vinavalray sinsi
pa'alrup
ka'amiyanan velralretri'an trarevu pakaahelr uwaruma'an niruma'enan
tazaw izu mitaazaw rarawak riharihawan pudadalanan
pararawa tokay parepidapidan masamasalr mutelak puludus karuwa kiresan mipazangalan rawa?
pulihu zekalr
vulay zekalr mau kinalraman temu
senay inuwarak wadi mau trungulran inani
ra'emetr piniangeran iturusan temuwamuwan
surimet vulavulayan mau 'uringetr ma'inayan
semangala pana'u mau sadeku iyan zekalr
alrak menaniwan
inuvasukan sawariyan mukalrazam lriketri iga sasa malaysiya vavayan mukuwa kivangavanga vinavalrayan vēsbuk
mukuwa tokay ciēnpucay kazu wukeku biyo mukuwa patrepaya alrak iga izu alrak kimazayar iwaya marekamelrimelri kanatal piningaiyan
izu vavayan kivangangavang kinger mararengay temaraferanse payasaw marengay 'inava u? izu alrak payas temaraferanse temuvang inaniwan
izu kivangavang vavayan patalramay alrak temarakantung alrak payas temarakantung inaaniwan manueman paisu
izu kivangangavang vavayan masalr temaradipung kiumalr izu alrak payas temaradadipung marengay inaniwan kemudakuda 'inava
temaraminkok kiyalraman kanintaw 'alra trima' saya saya saya bēdor
izu alrak marangeran pakasemangal kivangangavang semenay temaraminkok izu kivangangavang mianger tratrima'an cinēnpin mau sayhuwan alrak tremima'
trau marengay kazu kalramalraman kinazuwan mau marekasazu kinalrazaman 'inava sadeku kinazuwan mutelak muwai pa'etreng ikakuda
izu iga pidaya wariyan mukezeng saleman kuzaw trau mena'u iga
alrak pupana marengay zantu kinasayhuwan marekamelrimelri piningaiyan ninadanadaman zuwa kivangavanga trau
maruwaya malrazam trau kanintaw iyavaaw menadanadam sakuwani kezang
kurekalrazam iga pakalikuzan kazuwan pupana puwalraalrang patakesi aruwa mukuwa kemipiyaya kanatu takakesiyan
kuwaazu katakakesiyan kanatu 'ami mukuwa meniwaniwana kietan seaman paisu
kinasemangalan alrak ma'iza'izangan malrazam pazangal patakakesiyan kemasa'utr mianger mena'u inaniwan etan
kaidaidan alrak maruwa munadanadam kasaayhuwan mareveliyas pupatraran sayhuwan zekalr karuwa temulre'ay venakar karuwa kiruwaday kalramalramanan
'ayam zakazakaw
aziyu diya kazu 'ayam pakamelri ma'izang zakazakaw kinuwa
marayas mupatraran 'aremeng muvii mukuwa zekalr 'emevanga trau
muvii izu pakipak mararuni sering sering sering kakaukaud kinger
mau malralrazam mau izu 'ayam 'ema'evang trau
likuzan marayas malremes trau marekakazuwan malralremes
trau malremes mau kinger paserisering mazakezak zinekalranan
aymu trau pakumau mena'u aeman izu kakaudan
palru saya wari kasemenanan vulan azu
kazu patraran tremiyanaan dawa salepunan vavayan
kinger sering-sering-sering payas mena'u ma'iza'izang 'ayam
kemawan truli' pakunamun piyalusu 'emevang sasa vulavulayan repidan malremes
kemay malrazam zinekalranan mau meraranak pinantray mazayazayar tikudayaw penetrir 'emevang pakamelri 'ayam maya' sa'esungan milran penetrir
kitutremiyanaan sasa vangsaran patraran ngidiran purevu kawi kemawan vulan semenanan
paliyuliyus tina'ta' petrir kurevavulri remaung pararawa
mengarangara remaung trurin wari mupapatraran marekatatelak remaraung
tivutivus kinger lrengaw sering-sering-sering 'emevanga vangsaran awlra zakazakaw payas muilrus pakipak remaraung pararawa
venavutrung pakirev zakazakaw kareilruilrusaw ilrus
likudan kiseker pararawa
tivutivus minatray
zinekalranan makaud zakazakaw zuwa melrivaka
kemay kinger wa' wa' wa' 'ayam kamau viruwa zakazakaw trau mau kapalisilisi 'ayam wa'wa'
inudawayan ungay
awatr saruma'enan mialrak sasa vavayan sasa ma'inayan
mau kemazu marayas salrangan mukuwa 'uma saruma'enan malalup padang akanan lralrak muvilin ruma'
zazuwa alrak savelaw temungetungel mengangara ma'iza'izangan uwaruma'an
maruwadi mena'u sina'sa'an kisasulevan itras velrvelr pakunamun muitras sa'esa' waditaw kemayan itras mekan velrvalr vautaw vavayan piitras mena'u waditaw 'alra verayay saya velrvelr kuwayaw mawmu muwai veray waditaw
vautaw kemazu muitras sa'esa' mukuwa itras kisasulevan mawmu elakaw mavul dadawan velrvelr waditaw pinintawaw muwai veray vautaw
maruwadi kemay mareka'inava
'uda'udar kinger maruwadi trematratrangis mazazikul 'uda'udar mukuwa mena'uwa maruwadi
maruwadi zazek miikur mihumulr mudingan mudulem zemiyar mutualutung 'udar mena'u mazakezak kareuveruveruk
ma'iza'izangan muruma' mena'u lralrak mare'alav vavinavinayaw ngdan mawmu kinger ngu malrazam kemay iyan izu lrengaw
vavinayaw ngadan masalrmasalr mau kemazu ngu temuvang mawmu mena'u trau nanzu ma'iza'izangan 'alra mazakezak mupatraran maya' lrengaw kemay iyan
mena'u sa'usa'uv kazu zazuwaya lutung ma'iza'izangan kudayaw pakakuwa
pakalikuzan lutung mukuwa zenan zazuwa alrak palrivak temuwamuwan lutung
mawan inudawayn kemuda ikakuda kuwatreng likuzan mutuaeman
panadam temuwamuwan patezelr anger mararatrang,'azi ma'itilr trau marekasahasahar maruwadiyadi pauwayan
mitrima' mi'inavayan tainainayan
auw iyan miya'a sayhu 'azin vavayan trima' semalaw ulru' kim
ra'emetr pimanayaw humulr siri keriw temenun kakavang
kamawan mara'ana sudang makutr kemay dawilr aekanan veray niruma'enan
ziyan 'idenan wari marahan muramawan niruma'enan padang aekanan paresepasepad veray pakarunan vavayan kiyakarunan
pimanayaw etan paisu tremima' 'uma
kemiangeanger temu'uma budo
dalikedik marukezang ra'emetr
makaud aluzun sazu kiyakarunan
sayhu zantu dinaway kurisaasa trima' ra'ana
marayas kikarun palru parekazuwa 'esungan
muramawan neles walay muramawan temenun inuwan
mavangavang pimamanain muwadare' urelra 'alrana saruma'enan sadeku kavang mapapiya
demaway lralreap kiya'ezengan muramawan ntaw temenun keriw karezangzang inuwan kavang
mele'utr demaway kavang lunain trima'anay mara'ana trau
kerevat kinaira pinazangal trau matemuy talrimayan zantu kawang ngawayan
mararengay pakurena'u sayhuwan venavati kurena'u melralraman
pakasa kemirungetr ruma' maekan kinaulepan maderu
lralarak sahar kemaira kantaw; pakasemangal 'azin ma'inayan
marengay 'azin ma'inayan kaitayan saayhuwan vavayan mawmu semalaw adawilr itaw
kavulayan katalriamyan vinulavulay mudingan eman mawmau kemaira semungal viruwa itras vavayan kituluz pakasemangal pulihu
kinikarun demaway lremak mitrima' peniya pauwayanay pakasemangalen ngawayan kazuwazuwan
inulepunan zekalr
zekalr kapalisiyan kinavangavangan mau pulaludus 'ami
mangayangayaw pungaway wari vangsaran ti pakalrazamay maralrakan valalisen trakuvakuvan inulepunan zekalr
pasalaw ma'izangan venavati kakuwayanan parengay maradawan inelrangan
mararengay lepunan zekalr dawdawan vangsaran ti pupanayaw valray pinalepunan inulepun zekalr pana'u
kemani pinalepunan kemay ayawan rahan mau temararamaw dawdawan cusi tinudawdawan tainainayan vulavulayan
ma'inayan palakuwan pinalepunan mau musavasavak di inavangulr 'azin ma'inay
vangangesaran diya mi'azin vangsaran
valalisen temakesi kuwocong
trakuvakuvan maralraralrak ma'inayan
man maruwa kazu kakuwayanan inulepunan zekalr'' kakuwa mau kemay awatr pinitrungulran piniangeran saruma'enan
semeneng kapalalisiyan zekalr pinuyumayan marepuwalraalrang murairaip palru mudaway kinikarunan
mawmau inulepunan zekalr 'adi mureput trungutrungulran pinuyumayan
inulepunan zekalr kinapazangal seme'er panadaman mau kairayan kakaudan ma'izangan
ka'azi iturus ngai ma'izangan
kalalaupan kinuretan kakuwayanan
kalramanaw kairayaw iturusay ma'izangan kakuwayanan
mukingaer ka'inavayan kararuwa kipanadam peniya kinasayhu ma'izangan
mau inulepunan zekalr kezang pulrepus
mau maraimarmaran pawmēn
mau 'azin temama venaaw alrak pituwa 'ami
mukuwa salrangana 'ali'an mukuwa kivangavanga muruma' paranger 'azint kiruwaday punapunan penauwa anger salrengseng
mau vilinaw alrak mukuwa kikaruna azu wari inuvasukan lremak
ahelran uwaitrasan palizing wari milralrang alrak kenama mahelrahelr kiruwaday ruma'
makadadalan emangeanger alrak mekan nay? traatrangis awlra? anger pakaretra' meredek auwayan kikaruna padingwangwa muruma'
mau alrak malrazam anger mare'alav kuwayaw
mawmu anger pakaretra' kuwazuwaw kemipiya kiyakarunan muruma'
meredek ruma' alrupe' izu alrak
payas atra'alr anger
ulepan inuwayan kikaruna inuveliyasan muruma' pakakuwa zazek
uri alralrupe' pakunamun muras meri'enup
traruv makasavak kazu sakaysingan pawmēn mu'ilra alrak 'ilremesan mukuwa alrak alrupe' uwayaw taptapaw dezek
kemuda kemani ma'ulid mianger? kemani matulas? na'uwi lre'ap milritra' pavase'anay eman? kinuwaniyan alrak kininatrayan 'azin mau kemani maselru alrak
ku… mangesenges marengay matulas,ini… vaveray keraraviyan
ikuwaani alrak penauwa tuki uwaruma'an temamataw paruzang parevias zuwaya kaysingan pawmiēn
ekanaw sakaysingan sakaysingan vaveray temamataw
makaud piwari muruma' temamataw kalritek
mau kemani traruvay traruv 'aziya lritek
kinger temamataw marengay emamana uwayaw kapetraw mena'u maresemak pawmēn: wa alrak mau maraimaramaran pawmēn punapunan lralrak aramakitenga kasamazan mau izu ma'iza'izangan pamelri maselru lralrak ka'uringetraw anger marengay alrak irayan pamelri
venavusus trau
sasa kiyakawi trau kazu zinanuman maetek kawi temaranapaw mutani suzip zinanuuman izu kiyakawi maruwa mianger kawadakudayan miya' suzip kazu ngidiran zinanuman kemayan apeleng kuwatreng anger trematrangis
likuzan mupatraran hemis hemis vavayan mau viruwa zinanuman
kiumalr kiyakawi kemuda apeleng u? izu kiyakawi merengay hemis mutani zinanuman suzip
hemise kinger pinakalrangan lraman payas musavak zinanuman mupatraran melak saya kim suzip kiumalr kiyakawi: mau suzip mutani? izu kiyakawi temuvang
hemis masalr ziyan musavak zinanuman mupatraran melak paisu suzip izu kiyakawi marengay suzip izu. izu hemismu paretelun musavak zinanuman mupatraran melak kanatu suzip izu kiyakawi izu kiyakawi semangal merengay: mau izu suzip hemis mena'u kiyakawi venavusus patezelr anger semangal verayanay teluwa suzip kanintaw
muruma' izu kiyakawi merengay pakinger kanatu lralrang inelrangan
sasa trau piya kinger marenger iturus kanatu ikakuwa izu kiyakawi
mukuwa ngidiran zinanuman angeraw putani suzip zinanuman kemayan ngidiran trematrangis
kemazu mupatraran hemis mazalram kemuda trinatrangisan musavak zinanuman
kamawan pakangaway mupatraran melak kim suzip kiumalr kanintaw: mau suzip mutani? kuwayaw
izu trau mena'u kim suzip semangal temamuni merengay mau izu
hemis mena'u trau irayan pukasa 'ilremes verayan izu kim suzip kanintaw say suzip mutani iya'an
vativatiyan pauwayan merarengay patezelr venavusus trau viruwa puwalrangay mavusus trau pasavungaw
trautrau kivavusus anger pukasa 'ilremes sahar pakutatena' venavusus trau
dawa zekalr
marengay imulri vavayan: pinuyumayan uwa'umayan dawa mau kiyakarunan vavayan aziyu ziya.
kiyakarunan dawa kapalapalak maulep milran palru piya mare'ani peniya
piya mare'ani 'uma mavangavang pakakadawan maziyazzi veneliyas pakadaw temarena'u wari
ma'udalr mapetr pusavak patratrapayan likuzan puwayanay suru
kapalisiyan treminaan daderuwan
semeneng kemay semasalem lumay marekaiyaniyan mi'uma dawa imulri
vavalrayay vinavati imulri vavayan kemirakaz kikarun uwa'umayan dawa
kemay meravi temuhus melratuz palru mare'ani mau kiyakarunan vavayan peniya
ma'inayan mitrepa 'ema'iyar zekalr pa'alrup paludu paekan niruma'enan
uwa'umayan dawa mau pinuyumayan mikakuwayanan vulay marepuwalraalrangan
'ami'ami mau kalratuzan dawa vavayan murairaip uwa'umayan mau kemazu misa'ur mukasakasa murukes piniangeran puludus lralratuzan
semeneng dawa mau kaaekanan mau puwakezang zazek
kakuwayanan palalisiyan kairayan kapalisilisi muravak dawa
dawa uwa'umayan takakesiyan paziyaziyan panadam pulrepus
meranganger 'inava harem zekalr niraviyan zinekalranan zuwaya travakan
kinadamanan kurelrang mukuwa temuhusa dawa duli
adalrep melratuz dawa ayawan marengay mukasaya ma'inayan vavayan maruwa mu'uma dawa harem.
ma'a'izang lremak
mukaitrasan katelu 'ami takesiyan kemirakaz liyusan isa liyusan pat temakesi temezer
alrengetr kiyumalr sinsi kemuda mukaitrasan katelu 'ami kemazu sazu takakesiyan temezer wari? sinsi retra'anay dinikesan zemiyar vavalray mena'u marengay 'alrana ma'izang sazu nadanadaman valray ngangay isavak marekaka'uli'ulid muruma' kemay takesiyan wadilri vavayan miya' kivangavang parekerekepan tinatruri maranger mukasa kivangavang
marengay ina ma'izng utu 'inava iva ma'inayan pulralrangi wadiyu vavayan kivangavang
ma'izang kemuda kemani sazu lremak awa? pakangawayan keraraviyan imu ma'inayan kazu 'apu'aputr hemeraretim kawi 'aputr maranger mukuwa puwalranga
imu ma'inayan retra'anay kiyakarukarun kemara'emetr marengay kiyakarunan kaherenarenes ma'izang marengaya
piya mavangavang imu ma'inayan teme'ang marengay avayaw imuwa
liked marengay imu mama'inayan ma'izang pakaava kannu piya keravi mavangvang sawka ina makawang mukuwa marengaya ina puwalrangay demipdip vuwa' aekanan maw? marengay ina makiteng ziyan harem demikes kamutr temaranapaw kavavuli' paruma'izang panadamaw kemuda demikes kikarun kamutr
kemianger kalrengelrengetr haremaremay marengay ma'izang haremaremay marengay ziyan ma'izang kemuda ma'izang nay? arusay malrazam ma'izang lremak
maherareher ma'izang makiteng ziyan ma'izang ma'izang makiteng makiteng eman marengay pamau awa?
